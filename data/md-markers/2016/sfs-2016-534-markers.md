---
beteckning: "2016:534"
rubrik: Lag om åtgärder för utbyggnad av bredbandsnät
departement: Finansdepartementet
utfardad_datum: 2016-05-26
ikraft_datum: 2016-07-01
publicerad_datum: 2026-01-02
forarbeten: - "PROP 2015/16:73"
  - "BET 2015/16:TU19"
  - "RSKR 2015/16:246"
pdf_url: https://rkrattsdb.gov.se/SFSdoc/16/160534.pdf
andringsforfattningar:
  - beteckning: "2022:504"
    rubrik: Lag om ändring i lagen om åtgärder för utbyggnad av bredbandsnät
    ikraft_datum: 2022-06-03
    anteckningar: "ändr. 1 kap. 1, 2 §§, 2 kap. 1 §, 5 kap. 1 §"
  - beteckning: "2025:1082"
    rubrik: Lag om ändring i lagen om åtgärder för utbyggnad av bredbandsnät
    ikraft_datum: 2026-01-01
    anteckningar: "ändr. 1 kap. 3 §, 5 kap. 3 §"
---
<article selex:utfardad_datum="2016-05-26" selex:ikraft_datum="2016-07-01">

# Lag om åtgärder för utbyggnad av bredbandsnät

<section id="kap1" class="kapitel">

## 1 kap. Inledande bestämmelser

<section id="kap1.1" class="paragraf">

### /61/ 1 §

Denna lag syftar till att främja utbyggnad av bredbandsnät. Lagen genomför Europaparlamentets och rådets direktiv 2014EU av den 15 maj 2014 om åtgärder för att minska kostnaderna för utbyggnad av höghastighetsnät för elektronisk kommunikation.

Bestämmelser som genomför direktivet finns även i väglagen ([1971:948](https://selex.se/eli/sfs/1971/948)), ledningsrättslagen ([1973:1144](https://selex.se/eli/sfs/1973/1144)), plan- och bygglagen ([2010:900](https://selex.se/eli/sfs/2010/900)) och lagen ([2022:482](https://selex.se/eli/sfs/2022/482)) om elektronisk kommunikation. Lag ([2022:504](https://selex.se/eli/sfs/2022/504)).

</section>
<section id="kap1.2" class="paragraf">

### 2 §

I denna lag avses med

bredbandsnät: elektroniskt kommunikationsnät som kan leverera tjänster för bredbandstillgång med en hastighet av minst 30 Mbit/s,

bredbandsutbyggare: den som avser att anlägga eller bygga ut ett bredbandsnät,

fysisk infrastruktur: passiva nätdelar som är avsedda att rymma andra nätdelar utan att själva bli aktiva, såsom kanalisationer, master, tillsynsbrunnar, manhål, kopplingsskåp, byggnader, ingångar till byggnader, antenninstallationer, torn och stolpar, och

nätinnehavare: den som tillhandahåller ett allmänt elektroniskt kommunikationsnät eller en infrastruktur avsedd för att tillhandahålla

1. en transporttjänst, eller

2. en tjänst för produktion, transport eller distribution av gas, el, uppvärmning eller vatten. Lag ([2022:504](https://selex.se/eli/sfs/2022/504)).

</section>
<section id="kap1.3" class="paragraf">

### 3 §

Denna lag gäller inte fysisk infrastruktur som används för att tillhandahålla dricksvatten.

Denna lag gäller inte Polismyndigheten, Säkerhetspolisen, Myndigheten för civilt försvar, Försvarsmakten, Försvarets materielverk och Forti-fikationsverket. Lag ([2025:1082](https://selex.se/eli/sfs/2025/1082)).

</section>
<section id="kap1.4" class="paragraf">

### 4 §

Bestämmelserna i denna lag ersätter inte föreskrifter om prövning enligt annan lag.

</section>
<section id="kap1.5" class="paragraf">

### 5 §

Den myndighet som regeringen bestämmer ska pröva tvister (tvistlösningsmyndighet) enligt denna lag och utöva tillsyn (tillsynsmyndighet) över efterlevnaden av lagen och föreskrifter meddelade med stöd av lagen.

</section>

</section>
<section id="kap2" class="kapitel">

## 2 kap. Tillträde till fysisk infrastruktur

<section id="kap2.1" class="paragraf">

### 1 §

En nätinnehavare ska på rättvisa och rimliga villkor medge tillträde till fysisk infrastruktur på begäran av en bredbandsutbyggare. Nätinnehavaren ska söka sådana tillstånd som krävs för att tillträdet ska kunna realiseras och som bredbandsutbyggaren själv inte kan söka. Nätinnehavaren får avslå bredbandsutbyggarens begäran om det begärda tillträdet inte är rimligt med hänsyn till

1. den fysiska infrastrukturens tekniska lämplighet för tillträde,

2. brist på utrymme i den fysiska infrastrukturen,

3. personlig säkerhet och folkhälsa,

4. risk för skada för allmän säkerhet, totalförsvaret eller Sveriges säkerhet i övrigt,

5. driftsäkerhet för befintligt nät,

6. risk för att andra tjänster som infrastrukturen används för störs,

7. att nätinnehavaren erbjuder alternativt tillträde på rättvisa och rimliga villkor, eller

8. andra liknande omständigheter.

Första stycket ska inte tillämpas

1. om bredbandsutbyggaren, enligt beslut som har fattats med stöd av 5 kap. [8 §](#kap5.8) och 15 eller [16 §](#kap2.16) lagen ([2022:482](https://selex.se/eli/sfs/2022/482)) om elektronisk kommunikation har rätt att begära tillträde till eller användning av den fysiska infrastrukturen,

2. om nätinnehavaren enligt 5 kap. [32 §](#kap5.32) samma lag har ålagts att tillhandahålla bredbandsutbyggaren samlokalisering eller andra möjligheter till gemensamt utnyttjande av den fysiska infrastrukturen, eller

3. i fråga om installation av trådlösa accesspunkter med kort räckvidd eller anslutning av sådana accesspunkter till ett stamnät enligt 5 kap. [44 §](#kap5.44) samma lag. Lag ([2022:504](https://selex.se/eli/sfs/2022/504)).

</section>
<section id="kap2.2" class="paragraf">

### 2 §

En begäran om tillträde ska vara skriftlig och innehålla en redogörelse och en tidsplan för anläggandet eller utbyggnaden av bredbandsnätet i de delar som är relevanta för tillträdet.

</section>
<section id="kap2.3" class="paragraf">

### 3 §

Nätinnehavaren ska senast två månader från mottagandet av en fullständig begäran om tillträde skriftligen meddela bredbandsutbyggaren om begäran medges eller avslås. Meddelandet ska innehålla nätinnehavarens villkor för tillträde eller de omständigheter som nätinnehavaren hänvisar till för att avslå begäran.

</section>
<section id="kap2.4" class="paragraf">

### 4 §

Om nätinnehavaren och bredbandsutbyggaren inte når en överenskommelse om tillträde ska, om någon av dem begär det, tvistlösningsmyndigheten pröva tvisten.

Tvistlösningsmyndigheten ska så snart som möjligt avgöra tvisten. Beslutet ska meddelas senast fyra månader från det att begäran kom in till myndigheten, om inte längre tid är nödvändig med hänsyn till tvistens omfattning eller andra särskilda omständigheter.

</section>

</section>
<section id="kap3" class="kapitel">

## 3 kap. Samordning av bygg- och anläggningsprojekt

<section id="kap3.1" class="paragraf">

### 1 §

En nätinnehavare som är ett offentligt organ och som utför ett bygg- eller anläggningsprojekt ska på rättvisa, icke-diskriminerande och öppet redovisade villkor medge samordning av projektet och en bredbandsutbyggares projekt, om bredbandsutbyggaren begär det. Detsamma gäller för en nätinnehavare som utför ett bygg- eller anläggningsprojekt som finansieras helt eller delvis med offentliga medel. Nätinnehavaren får avslå bredbandsutbyggarens begäran om den begärda samordningen inte är rimlig.

Första stycket gäller inte bygg- och anläggningsprojekt

1. av mindre betydelse,

2. som avser fysisk infrastruktur som stöder samhällsviktig verksamhet om verksamhetens funktion kan påverkas negativt av en samordning, eller

3. om en samordning kan skada allmän säkerhet, totalförsvaret eller Sveriges säkerhet i övrigt.

</section>
<section id="kap3.2" class="paragraf">

### 2 §

En begäran om samordning ska vara skriftlig och innehålla en redogörelse för bredbandsutbyggarens bygg- eller anläggningsprojekt i de delar som är relevanta för samordningen. En sådan begäran ska lämnas senast en månad innan nätinnehavaren ansöker om nödvändiga tillstånd hos behöriga myndigheter.

</section>
<section id="kap3.3" class="paragraf">

### 3 §

Nätinnehavaren ska senast en månad från mottagandet av en fullständig begäran om samordning skriftligen meddela bredbandsutbyggaren om begäran medges eller avslås. Meddelandet ska innehålla nätinnehavarens villkor för samordning eller de omständigheter som nätinnehavaren hänvisar till för att avslå begäran.

</section>
<section id="kap3.4" class="paragraf">

### 4 §

Om nätinnehavaren och bredbandsutbyggaren inte når en överenskommelse om samordning ska, om någon av dem begär det, tvistlösningsmyndigheten pröva tvisten.

Tvistlösningsmyndigheten ska så snart som möjligt avgöra tvisten. Beslutet ska meddelas senast två månader från det att begäran kom in till myndigheten, om inte längre tid är nödvändig med hänsyn till tvistens omfattning eller andra särskilda omständigheter.

</section>

</section>
<section id="kap4" class="kapitel">

## 4 kap. Information

<section id="kap4.1" class="paragraf">

### 1 §

Den myndighet som regeringen bestämmer ska ansvara för en informationstjänst för utbyggnad av bredbandsnät genom vilken information om nätinnehavares befintliga fysiska infrastruktur och planerade och pågående bygg- och anläggningsprojekt kan göras tillgänglig elektroniskt för bredbandsutbyggare. Informationstjänsten ska även innehålla upplysningar om andra liknande tjänster där sådan information finns tillgänglig.

Informationstjänsten ska innehålla information om tillstånd som kan behövas för utbyggnad av bredbandsnät och om hur man ansöker om sådana tillstånd.

</section>
<section id="kap4.2" class="paragraf">

### 2 §

En nätinnehavare ska på begäran av en bredbandsutbyggare lämna information om

1. den fysiska infrastrukturens lokalisering och sträckning, 2. typ av infrastruktur och nuvarande användning, och

3. kontaktuppgifter som behövs för att bredbandsutbyggaren ska kunna lämna en begäran om tillträde till nätinnehavaren.


Informationen ska lämnas på proportionella, icke-diskriminerande och öppet redovisade villkor senast två månader från det att begäran togs emot.

Om informationen finns tillgänglig genom informationstjänsten för utbyggnad av bredbandsnät, kan skyldigheten enligt första stycket fullgöras genom att bredbandsutbyggaren hänvisas dit.


</section>
<section id="kap4.3" class="paragraf">

### 3 §

En nätinnehavare ska på begäran medge att en bredbandsutbyggare på plats undersöker sådan fysisk infrastruktur som bredbandsutbyggaren kan komma att begära tillträde till enligt 2 kap. [1 §](#kap2.1). En sådan undersökning ska medges på proportionella, icke-diskriminerande och öppet redovisade villkor. Nätinnehavaren får avslå bredbandsutbyggarens begäran om den begärda undersökningen inte är rimlig.

Om en begäran enligt första stycket medges, ska undersökningen ske senast en månad från det att begäran togs emot.

</section>
<section id="kap4.4" class="paragraf">

### 4 §

En nätinnehavare som omfattas av 3 kap. [1 §](#kap3.1) ska göra följande information tillgänglig genom informationstjänsten för utbyggnad av bredbandsnät eller någon annan elektronisk tjänst:

1. det planerade eller pågående bygg- eller anläggningsprojektets lokalisering och typ,

2. berörda delar av nätet,

3. beräknat datum för inledning av projektet och den tid projektet kan beräknas pågå, och

4. kontaktuppgifter till nätinnehavaren.

Informationen ska göras tillgänglig i sådan tid att en bredbandsutbyggare kan begära samordning enligt 3 kap. [1 §](#kap3.1).

Nätinnehavaren ska uppdatera informationen senast två veckor från det att en förändring har inträffat.

</section>
<section id="kap4.5" class="paragraf">

### 5 §

En nätinnehavare som har fått eller har ansökt om tillstånd till ett bygg- eller anläggningsprojekt ska på begäran ge en bredbandsutbyggare tillgång till sådan information som anges i [4 §](#kap4.4). Detsamma gäller en nätinnehavare som avser att ansöka om sådant tillstånd de kommande sex månaderna. Om ett bygg- eller anläggningsprojekt inte kräver något tillstånd, ska nätinnehavaren på begäran lämna information om de bygg- och anläggningsprojekt som nätinnehavaren planerar att påbörja inom det närmaste året.

Nätinnehavaren ska på proportionella, icke-diskriminerande och öppet redovisade villkor göra informationen tillgänglig genom informationstjänsten för utbyggnad av bredbandsnät inom två veckor från det att begäran togs emot.

Nätinnehavaren ska uppdatera informationen senast två veckor från det att en förändring har inträffat.

Om nätinnehavaren har gjort informationen tillgänglig genom en annan elektronisk tjänst än informationstjänsten för utbyggnad av bredbandsnät, kan skyldigheten enligt första stycket fullgöras genom att bredbandsutbyggaren hänvisas till den tjänsten.

</section>
<section id="kap4.6" class="paragraf">

### 6 §

En begäran enligt detta kapitel ska vara skriftlig och ange, när det gäller information, vilket geografiskt område eller, när det gäller undersökning, vilken fysisk infrastruktur begäran avser.

</section>
<section id="kap4.7" class="paragraf">

### 7 §

Skyldigheterna i 4 och [5 §](#kap4.5)§ gäller inte för bygg- och anläggningsprojekt av mindre betydelse.

</section>
<section id="kap4.8" class="paragraf">

### 8 §

Nätinnehavaren får begränsa tillgång till information eller undersökning enligt detta kapitel till följd av tystnadsplikt eller, om det är nödvändigt, med hänvisning till

1. nätets driftsäkerhet,

2. allmän säkerhet, totalförsvaret eller Sveriges säkerhet i övrigt,

3. folkhälsan, eller

4. affärs- eller driftsförhållanden.

I det allmännas verksamhet tillämpas offentlighets- och sekretesslagen ([2009:400](https://selex.se/eli/sfs/2009/400)) i stället för första stycket.

</section>
<section id="kap4.9" class="paragraf">

### 9 §

Om nätinnehavaren och bredbandsutbyggaren inte når en överenskommelse om utlämnande av information eller undersökning enligt detta kapitel ska, om någon av dem begär det, tvistlösningsmyndigheten pröva tvisten.

Tvistlösningsmyndigheten ska så snart som möjligt avgöra tvisten. Beslutet ska meddelas senast två månader från det att begäran kom in till myndigheten, om inte längre tid är nödvändig med hänsyn till tvistens omfattning eller andra särskilda omständigheter.

</section>

</section>
<section id="kap5" class="kapitel">

## 5 kap. Övriga bestämmelser

<section id="kap5.1" class="paragraf">

### 1 §

Tillhandahållare av allmänna elektroniska kommunikationsnät som är anmälda enligt 2 kap. [1 §](#kap2.1) lagen ([2022:482](https://selex.se/eli/sfs/2022/482)) om elektronisk kommunikation ska betala en årlig avgift för tvistlösning och tillsyn enligt denna lag.

De avgifter som tas ut ska fördelas med skälig andel mellan dem som är skyldiga att betala avgiften.

Regeringen eller den myndighet som regeringen bestämmer får meddela föreskrifter om avgifter för tvistlösning och tillsyn enligt denna lag. Lag ([2022:504](https://selex.se/eli/sfs/2022/504)).

</section>
<section id="kap5.2" class="paragraf">

### 2 §

Tvistlösningsmyndigheten får förelägga en part att tillhandahålla myndigheten de uppgifter och handlingar som behövs för att pröva en tvist enligt denna lag.

Ett sådant föreläggande får förenas med vite.

</section>
<section id="kap5.3" class="paragraf">

### 3 §

Tvistlösningsmyndigheten ska höra Försvarsmakten och Myndigheten för civilt försvar i ärenden som rör totalförsvaret och Säkerhetspolisen i ärenden som rör Sveriges säkerhet i övrigt. Lag ([2025:1082](https://selex.se/eli/sfs/2025/1082)).

</section>
<section id="kap5.4" class="paragraf">

### 4 §

Tillsynsmyndigheten får förelägga den som har skyldigheter enligt denna lag att tillhandahålla myndigheten de upplysningar och handlingar som behövs för tillsynen.

Ett sådant föreläggande får förenas med vite.

</section>
<section id="kap5.5" class="paragraf">

### 5 §

Tillsynsmyndigheten får besluta de förelägganden som behövs för att denna lag eller föreskrifter meddelade med stöd av lagen ska efterlevas.

Ett sådant föreläggande får förenas med vite.

</section>
<section id="kap5.6" class="paragraf">

### 6 §

En myndighets beslut enligt denna lag eller enligt föreskrifter meddelade med stöd av lagen får överklagas till allmän förvaltningsdomstol.

Prövningstillstånd krävs vid överklagande till kammarrätten.

</section>
<section id="kap5.7" class="paragraf">

### 7 §

Mål i förvaltningsrätt och kammarrätt som avser överprövning av beslut som rör samordning enligt 3 kap. [4 §](#kap3.4) och 4 kap. [9 §](#kap4.9) ska handläggas skyndsamt.

</section>
<section id="kap5.8" class="paragraf">

### 8 §

En myndighets beslut enligt denna lag gäller omedelbart, om inte myndigheten bestämmer något annat.

</section>

</section>

</article>