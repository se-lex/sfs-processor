---
beteckning: "2024:994"
rubrik: Förordning om en provisorisk EU-resehandling
departement: Justitiedepartementet
utfardad_datum: 2024-11-07
ikraft_datum: 2025-12-09
publicerad_datum: 2025-12-08
forarbeten: direktiv (EU) 2019/997
pdf_url: https://svenskforfattningssamling.se/sites/default/files/sfs/2024-11/SFS2024-994.pdf
---
<article selex:utfardad_datum="2024-11-07" selex:ikraft_datum="2025-12-09">

# Förordning om en provisorisk EU-resehandling

<section id="1" class="paragraf">

### 1 §

Denna förordning innehåller bestämmelser om en provisorisk EU-resehandling.

Genom förordningen genomförs rådets direktiv [(EU) 2019/997](https://eur-lex.europa.eu/legal-content/SV/ALL/?uri=celex%3A32019R0997) av den 18 juni 2019 om införande av en provisorisk EU- resehandling och om upphävande av beslut 96/409/GUSP.

</section>
<section id="förutsättningar-för-att-utfärd">

## Förutsättningar för att utfärda en provisorisk EU-resehandling

<section id="2" class="paragraf">

### 2 §

En svensk passmyndighet i ett land utanför Europeiska unionen ska utfärda en provisorisk EU-resehandling till en person som är medborgare i en av Europeiska unionens medlemsstater och som har ansökt om en sådan resehandling, om

1. den medlemsstat som personen är medborgare i inte har en ambassad eller ett konsulat i landet, och

2. personens resehandling har förlorats, stulits, förstörts eller personen annars inte kan få en resehandling inom rimlig tid.

</section>
<section id="3" class="paragraf">

### 3 §

En provisorisk EU-resehandling ska utfärdas för en enkel resa till sökandens medborgarskapsmedlemsstat eller till det land där sökanden är fast bosatt. Om det finns särskilda skäl, får resehandlingen utfärdas för en resa till en annan bestämd ort.

</section>

</section>
<section id="resehandlingens-giltighetstid">

## Resehandlingens giltighetstid

<section id="4" class="paragraf">

### 4 §

En provisorisk EU-resehandling ska utfärdas för den tid som behövs för att den resa som den utfärdats för ska kunna genomföras. Giltighetstiden får överstiga 15 kalenderdagar endast om det finns synnerliga skäl.

</section>

</section>
<section id="ansökan-om-en-provisorisk-eu-r">

## Ansökan om en provisorisk EU-resehandling

<section id="5" class="paragraf">

### 5 §

En ansökan om en provisorisk EU-resehandling ska lämnas till passmyndigheten. Ansökan ska innehålla

1. uppgifter om sökandens för- och efternamn, nationalitet, födelsedatum och kön, och

2. kopior av de identitetshandlingar som sökanden har tillgång till.

Sökanden är skyldig att i samband med ansökan låta passmyndigheten ta hans eller hennes ansiktsbild. Om detta inte är möjligt, ska sökanden i stället lämna en välliknande ansiktsbild.

</section>

</section>
<section id="samråd-när-sverige-är-biståend">

## Samråd när Sverige är bistående medlemsstat

<section id="6" class="paragraf">

### 6 §

Innan ett beslut fattas i ett ärende om en provisorisk EU- resehandling ska passmyndigheten samråda med medborgarskapsmedlemsstaten. Samrådet ska ske så snart som möjligt och senast två arbetsdagar efter det att en ansökan mottagits. Om det finns särskilda skäl, får tidsfristen överskridas.

</section>
<section id="7" class="paragraf">

### 7 §

Vid samråd enligt [6 §](#6) ska passmyndigheten till medborgarskapsmedlemsstaten lämna

1. uppgifter om sökandens för- och efternamn, nationalitet, födelsedatum och kön samt andra uppgifter som har betydelse för att kontrollera sökandens medborgarskap och identitet,

2. en välliknande ansiktsbild av sökanden, och

3. kopior av tillgängliga identitetshandlingar.

</section>
<section id="8" class="paragraf">

### 8 §

En provisorisk EU-resehandling ska inte utfärdas om medborgarskapsmedlemsstaten invänder mot det.

</section>
<section id="9" class="paragraf">

### 9 §

En provisorisk EU-resehandling får utfärdas utan att samråd har skett, om ärendet är så brådskande att det krävs ett omedelbart beslut. I sådana fall ska medborgarskapsmedlemsstaten så snart som möjligt underrättas om beslutet.

</section>

</section>
<section id="beslut-om-en-provisorisk-eu-re">

## Beslut om en provisorisk EU-resehandling

<section id="10" class="paragraf">

### 10 §

Passmyndigheten ska fatta ett beslut om en provisorisk EU-resehandling så snart som möjligt och senast två arbetsdagar efter det att samråd har skett med medborgarskapsmedlemsstaten. Om det finns särskilda skäl, får tidsfristen överskridas. Om en resehandling utfärdas, ska den genast överlämnas till sökanden.

</section>
<section id="11" class="paragraf">

### 11 §

Passmyndigheten ska efter det att den provisoriska EU- resehandlingen har utfärdats och överlämnats till sökanden sända en kopia av resehandlingen till medborgarskapsmedlemsstaten.

</section>

</section>
<section id="resehandlingens-utformning">

## Resehandlingens utformning

<section id="12" class="paragraf">

### 12 §

En provisorisk EU-resehandling ska bestå av ett enhetligt EU ETD-formulär och ett enhetligt EU ETD-klistermärke.

</section>

</section>
<section id="samråd-när-sverige-är-medborga">

## Samråd när Sverige är medborgarskapsmedlemsstat

<section id="13" class="paragraf">

### 13 §

Ett samråd som initieras av en annan medlemsstat i Europeiska unionen ska ske med Regeringskansliet (Utrikesdepartementet) eller den passmyndighet som ansvarar för det land där ansökan har gjorts.

</section>
<section id="14" class="paragraf">

### 14 §

Regeringskansliet (Utrikesdepartementet) eller passmyndigheten ska inom ramen för ett samråd som initieras av en annan medlemsstat i Europeiska unionen lämna besked om huruvida personen är medborgare i Sverige. Beskedet ska lämnas så snart som möjligt och senast tre arbetsdagar efter att uppgifter om sökanden mottagits. Myndigheten ska också ange om Sverige godkänner eller invänder mot att en provisorisk EU- resehandling utfärdas.

Om det finns särskilda skäl, får den tidsfrist som anges i första stycket överskridas. Om ett svar inte kan lämnas inom tidsfristen, ska myndigheten underrätta den bistående medlemsstaten om detta och informera om när svaret kan lämnas.

</section>
<section id="15" class="paragraf">

### 15 §

Regeringskansliet (Utrikesdepartementet) eller passmyndigheten får endast godkänna att en provisorisk EU- resehandling utfärdas till en svensk medborgare om de förutsättningar som anges i [2 §](#2) är uppfyllda.

</section>
<section id="16" class="paragraf">

### 16 §

Vid ett samråd enligt [13 §](#13) ska Regeringskansliet (Utrikesdepartementet) eller passmyndigheten på begäran lämna uppgifter om sökandens identitet och medborgarskap till den bistående medlemsstaten.

</section>

</section>
<section id="behandling-av-personuppgifter">

## Behandling av personuppgifter

<section id="17" class="paragraf">

### 17 §

Regeringskansliet (Utrikesdepartementet) och passmyndigheten får behandla personuppgifter för att i enlighet med denna förordning

1. kontrollera identiteten på en person som ansöker om en provisorisk EU-resehandling,

2. skriva ut det enhetliga EU ETD-klistermärket vid passmyndigheten, och

3. underlätta sökandens resa.

</section>
<section id="18" class="paragraf">

### 18 §

Innehavaren av en provisorisk EU-resehandling har rätt att få en ny resehandling, om resehandlingens uppgifter visar sig vara felaktiga.

</section>
<section id="19" class="paragraf">

### 19 §

Passmyndigheten ska lagra en kopia av varje provisorisk EU-resehandling som den har utfärdat.

</section>
<section id="20" class="paragraf">

### 20 §

Om Sverige är bistående medlemsstat, får sökandens personuppgifter inte behandlas längre än 180 dagar efter det att den provisoriska EU-resehandlingen har utfärdats.

Om Sverige är medborgarskapsmedlemsstat, får sökandens personuppgifter inte behandlas längre än två år efter det att den provisoriska EU-resehandlingen har utfärdats.

Begränsningarna av hur länge personuppgifter får behandlas hindrar inte att en myndighet arkiverar och bevarar allmänna handlingar eller att arkivmaterial lämnas till en arkivmyndighet.

</section>

</section>
<section id="avgift">

## Avgift

<section id="21" class="paragraf">

### 21 §

För utfärdande av en provisorisk EU-resehandling får en avgift tas ut av sökanden enligt förordningen ([1997:691](https://selex.se/eli/sfs/1997/691)) om avgifter vid utlandsmyndigheterna.

</section>

</section>
<section id="förstöring-efter-användning">

## Förstöring efter användning

<section id="22" class="paragraf">

### 22 §

Innehavaren av en provisorisk EU-resehandling ska vid ankomsten till en slutdestination i Sverige lämna in resehandlingen till Polismyndigheten.

Polismyndigheten ska underrätta Regeringskansliet (Utrikesdepartementet) om en provisorisk EU-resehandling som har lämnats in och därefter snarast möjligt förstöra den.

Efter att Regeringskansliet (Utrikesdepartementet) har underrättat passmyndigheten om att en provisorisk EU- resehandling har lämnats in ska passmyndigheten snarast möjligt förstöra kopian av resehandlingen.

</section>

</section>
<section id="återbetalnings--och-ersättning">

## Återbetalnings- och ersättningsskyldighet

<section id="23" class="paragraf">

### 23 §

I lagen ([2003:491](https://selex.se/eli/sfs/2003/491)) om konsulärt ekonomiskt bistånd finns bestämmelser om återbetalnings- och ersättningsskyldighet.

</section>

</section>
<section id="bemyndiganden">

## Bemyndiganden

<section id="24" class="paragraf">

### 24 §

Regeringskansliet får meddela föreskrifter om verkställigheten av denna förordning.


</section>

</section>
<section id="övergångsbestämmelser">

## Övergångsbestämmelser

[2024:994](https://selex.se/eli/sfs/2024/994)

1. Denna förordning träder i kraft den 9 december 2025.

2. Genom förordningen upphävs förordningen ([1997:698](https://selex.se/eli/sfs/1997/698)) om Europeiska unionens provisoriska resehandling.

</section>

</article>