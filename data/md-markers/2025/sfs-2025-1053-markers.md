---
beteckning: "2025:1053"
rubrik: Lag om verkställighet av fängelsestraff med elektronisk övervakning
departement: Justitiedepartementet
utfardad_datum: 2025-11-13
ikraft_datum: 2026-01-01
publicerad_datum: 2026-01-02
forarbeten: - "PROP 2024/25:202"
  - "BET 2025/26:JuU7"
  - "RSKR 2025/26:31"
pdf_url: https://svenskforfattningssamling.se/sites/default/files/sfs/2025-11/SFS2025-1053.pdf
---
<article selex:utfardad_datum="2025-11-13" selex:ikraft_datum="2026-01-01">

# Lag om verkställighet av fängelsestraff med elektronisk övervakning

<section id="kap1" class="kapitel">

## 1 kap. Förutsättningar för att verkställa fängelsestraff med elektronisk övervakning

<section id="kap1.1" class="paragraf">

#### 1 §

Denna lag är tillämplig vid verkställighet av dom på fängelse med elektronisk övervakning, dock inte fängelse som dömts ut enligt [28 kap. 3 § brottsbalken](https://selex.se/eli/sfs/1962/700#kap28.3).

Kriminalvården ansvarar för verkställighet av fängelsestraff med stöd av denna lag.

</section>
<section id="kap1.2" class="paragraf">

#### 2 §

Verkställighet av fängelsestraff med elektronisk övervakning sker antingen i den dömdes bostad eller i ett kontrollerat boende.

</section>
<section id="kap1.3" class="paragraf">

#### 3 §

Kriminalvården får besluta att fängelsestraff ska verkställas med elektronisk övervakning om den dömde ska avtjäna fängelse i högst ett år och sex månader.

Beslut om verkställighet enligt denna lag får inte fattas, om

1. den dömde vid tidpunkten för prövningen är häktad eller intagen i anstalt av någon annan anledning än för verkställighet av det straff som prövningen avser,

2. det finns en beaktansvärd risk för att den dömde under verkställigheten kommer att begå brott, undandra sig straffets fullgörande eller på annat sätt allvarligt missköta sig, eller

3. det annars finns särskilda skäl mot att straffet verkställs med elektronisk övervakning.

</section>
<section id="kap1.4" class="paragraf">

#### 4 §

Om strafftiden överstiger sex månader ska en fördjupad lämplighetsprövning göras innan ett beslut om verkställighet i den dömdes bostad fattas. Ett beslut om sådan verkställighet får fattas endast om det är lämpligt.

Vid den fördjupade lämplighetsprövningen ska särskild hänsyn tas till

1. karaktären på den brottslighet som straffet avser,

2. risken för återfall i brott, och

3. hur verkställigheten kan komma att påverka brottsoffer och den dömdes anhöriga.

</section>
<section id="kap1.5" class="paragraf">

#### 5 §

Om den dömde tidigare har avtjänat ett fängelsestraff med elektronisk övervakning, får ett nytt beslut om sådan verkställighet fattas först efter att det förflutit en period av minst tre år under vilken den dömde inte begått något brott som har lett till en strängare påföljd än böter.

Första stycket hindrar dock inte att den som avtjänat fängelsestraff med elektronisk övervakning i sin bostad får avtjäna ett nytt fängelsestraff med elektronisk övervakning i ett kontrollerat boende.

</section>
<section id="kap1.6" class="paragraf">

#### 6 §

Kriminalvården får besluta att verkställighet i kontrollerat boende ska övergå till verkställighet i den dömdes bostad när halva strafftiden har avtjänats.

</section>

</section>
<section id="kap2" class="kapitel">

## 2 kap. Allmänna bestämmelser om verkställighetens innehåll

<section id="kap2.1" class="paragraf">

#### 1 §

Den dömde ska under verkställigheten

1. vara skötsam,

2. efter förmåga försöka försörja sig, och

3. rätta sig efter det som han eller hon är skyldig till enligt denna lag och enligt föreskrifter som beslutats med stöd av lagen.

</section>
<section id="kap2.2" class="paragraf">

#### 2 §

Den dömde ska under verkställigheten avhålla sig från alkohol och andra beroendeframkallande medel, sådana medel som avses i [1 §](#kap2.1) lagen ([1991:1969](https://selex.se/eli/sfs/1991/1969)) om förbud mot vissa dopningsmedel samt sådana varor som omfattas av lagen ([1999:42](https://selex.se/eli/sfs/1999/42)) om förbud mot vissa hälsofarliga varor.

Den dömde är, om inte annat motiveras av medicinska eller liknande skäl, skyldig att under verkställigheten på begäran lämna blod-, urin-, utandnings-, saliv-, svett- eller hårprov för kontroll av att han eller hon inte är påverkad av sådana medel eller varor som avses i första stycket.

Elektroniska hjälpmedel får användas för att kontrollera att den dömde avhåller sig från alkohol.

</section>
<section id="kap2.3" class="paragraf">

#### 3 §

Under verkställigheten ska den dömde vara förbjuden att vistas utanför sin bostad eller det kontrollerade boendet annat än på särskilt angivna tider och för bestämda ändamål såsom förvärvsarbete, utbildning, vård, behandling, återfallsförebyggande och missbruksrelaterad programverksamhet och nödvändiga inköp.

Den dömde får också, om det är lämpligt för att underlätta hans eller hennes anpassning i samhället, tillåtas att under en viss kort tid vistas utanför sin bostad eller det kontrollerade boendet för andra ändamål.

Den dömde ska ges möjlighet att vistas utomhus minst en timme varje dag.

Elektroniska hjälpmedel ska användas för att kontrollera efterlevnaden av förbudet.

</section>
<section id="kap2.4" class="paragraf">

#### 4 §

Under den tid verkställigheten pågår ska Kriminalvården utöva noggrann tillsyn över den dömde och hålla sig informerad om hans eller hennes personliga förhållanden.

Verkställigheten ska utformas så att den dömdes anpassning i samhället främjas och särskilt inriktas på åtgärder som är ägnade att förebygga återfall i brott, i den mån kravet på samhällsskydd inte eftersätts.

Det ska upprättas en individuellt utformad verkställighetsplan för den dömde.

</section>
<section id="kap2.5" class="paragraf">

#### 5 §

Kriminalvården ska besluta om särskilda föreskrifter om

1. vilken bostad den dömde ska ha eller vilket kontrollerat boende den dömde ska vara placerad i under verkställighetstiden,

2. vad som ska gälla i fråga om anställning, annan förvärvsverksamhet, utbildning eller annan sådan sysselsättning,

3. under vilka tider och för vilka ändamål den dömde ska få vistas utanför bostaden eller det kontrollerade boendet, och

4. på vilket sätt och i vilken omfattning den dömde ska hålla kontakt med Kriminalvården och den som enligt 3 kap. [1 §](#kap3.1) andra stycket förordnats att biträda vid tillsynen.

Särskilda föreskrifter får också avse

1. en skyldighet för den dömde att delta i läkarvård, nykterhetsvård eller annan vård eller behandling eller i särskilt anordnade program eller verksamheter som med hänsyn till den dömdes förhållanden framstår som lämpliga,

2. förbud för den dömde att vistas på en särskilt angiven plats eller inom ett särskilt angivet område, och

3. vilken elektronisk kommunikationsutrustning den dömde får använda och på vilket sätt.

Elektroniska hjälpmedel får användas för att kontrollera att föreskrifter enligt andra stycket 1 och 2 följs.

</section>
<section id="kap2.6" class="paragraf">

#### 6 §

Vid verkställighet enligt denna lag ska Kriminalvården förelägga den dömde att inställa sig för upptagning av fingeravtryck, salivprov för dna-analys och fotografi av ansikte om sådana uppgifter om den dömde inte finns i biometriregister som förs enligt lagen ([2018:1693](https://selex.se/eli/sfs/2018/1693)) om polisens behandling av personuppgifter inom brottsdatalagens område. Upptagningen ska göras så snart som möjligt efter det att verkställigheten har inletts. Av föreläggandet ska det framgå att beslutet om verkställighet kan komma att upphävas om föreläggandet inte följs.

Kriminalvården får förelägga den dömde att inställa sig för sådan upptagning på nytt, om det finns särskilda skäl.

Upptagningen ska utföras av Polismyndigheten.

</section>

</section>
<section id="kap3" class="kapitel">

## 3 kap. Särskilda bestämmelser om verkställighet i den dömdes bostad

<section id="kap3.1" class="paragraf">

#### 1 §

Den dömde ska under verkställighet i sin bostad

1. informera Kriminalvården om förhållanden som har betydelse för verkställigheten,

2. på kallelse inställa sig hos Kriminalvården, och

3. i övrigt enligt Kriminalvårdens anvisningar hålla kontakt med myndigheten.

Kriminalvården kan vid behov förordna en eller flera personer utanför myndigheten att biträda vid tillsynen. Det som anges om Kriminalvården i första stycket gäller i sådant fall även den som har förordnats att biträda vid tillsynen, om Kriminalvården bestämmer det.

</section>
<section id="kap3.2" class="paragraf">

#### 2 §

Vid verkställighet i den dömdes bostad ska den dömde betala en avgift, om det är motiverat med hänsyn till hans eller hennes möjligheter att få inkomst under verkställigheten.

Avgiften uppgår till 100 kronor per dag som verkställigheten ska pågå, dock högst 12 000 kronor för hela verkställighetsperioden. Kriminalvården fastställer det belopp som den dömde ska betala och när betalning ska ske.

Avgiften ska betalas i förskott och tillföras brottsofferfonden. Kriminalvården tar emot och redovisar avgiften.

</section>

</section>
<section id="kap4" class="kapitel">

## 4 kap. Särskilda bestämmelser om verkställighet i kontrollerat boende

<section id="kap4.1" class="paragraf">

#### 1 §

Vid verkställighet i kontrollerat boende får den dömde inte placeras så att han eller hon vistas tillsammans med dömda av motsatt kön. En sådan placering får dock göras om det finns särskilda skäl för det och det i övrigt är lämpligt.

Den som är under arton år får inte placeras så att han eller hon vistas tillsammans med dömda över arton år, om det inte kan anses vara till hans eller hennes bästa.

Den dömde får tillåtas att ha sitt spädbarn hos sig, om det kan anses vara till barnets bästa.

</section>
<section id="kap4.2" class="paragraf">

#### 2 §

Vid verkställighet i kontrollerat boende ska de dömda vistas i gemensamhet.

Dömda får placeras i enrum eller tillsammans med en eller flera andra dömda i samma rum. Kriminalvården beslutar om placering utifrån vad som är lämpligt.

Dömda får hållas avskilda från varandra i anslutning till dygnsvilan.

</section>
<section id="kap4.3" class="paragraf">

#### 3 §

Vid verkställighet i kontrollerat boende ska Kriminalvården se till att den dömde ges möjlighet till sysselsättning.

Den dömde har rätt till ersättning från Kriminalvården om han eller hon har utfört eller deltagit i sysselsättning som anordnats av Kriminalvården och ersättning för sysselsättningen inte betalas ut av någon annan.

I fråga om ersättning tillämpas också [3 kap. 4-6 §§ fängelselagen](https://selex.se/eli/sfs/2010/610#kap3.4) ([2010:610](https://selex.se/eli/sfs/2010/610)).

</section>
<section id="kap4.4" class="paragraf">

#### 4 §

Vid verkställighet i kontrollerat boende ska den dömde ges möjlighet att på lämpligt sätt

1. ägna sig åt fysisk aktivitet och annan fritidssysselsättning,

2. följa vad som händer i omvärlden,

3. utöva sin religion, och

4. sammanträda med andra dömda för överläggning i frågor som är av gemensamt intresse för dem som vistas på det kontrollerade boendet (förtroenderåd). Ett förtroenderåd ska ges möjlighet att på lämpligt sätt överlägga med ledningen för det kontrollerade boendet.

</section>
<section id="kap4.5" class="paragraf">

#### 5 §

Vid verkställighet i kontrollerat boende ska

1. [5 kap. fängelselagen](https://selex.se/eli/sfs/2010/610) ([2010:610](https://selex.se/eli/sfs/2010/610)) tillämpas i fråga om personliga tillhörigheter,

2. [7 kap. 1-3 och 6-10 §§ fängelselagen](https://selex.se/eli/sfs/2010/610#kap7.1) tillämpas i fråga om besök och försändelser, och

3. [8 kap. 1-5, 7, 8-11 och 13 §§ fängelselagen](https://selex.se/eli/sfs/2010/610#kap8.1) tillämpas i fråga om kontroll- och tvångsåtgärder.

En kontroll- eller tvångsåtgärd enligt första stycket får endast användas om den står i rimlig proportion till syftet med åtgärden. Om en mindre ingripande åtgärd är tillräcklig ska den användas.

</section>
<section id="kap4.6" class="paragraf">

#### 6 §

Vid verkställighet i kontrollerat boende ska den dömdes behov av hälso- och sjukvård tillgodoses genom att den dömde tillåts lämna det kontrollerade boendet för att besöka den allmänna sjukvården. Om det behövs, ska Kriminalvården se till att den dömde förs till sjukhus.

</section>

</section>
<section id="kap5" class="kapitel">

## 5 kap. Förfarandet för prövning och beslut om verkställighet

<section id="kap5.1" class="paragraf">

#### 1 §

Kriminalvården prövar om ett fängelsestraff ska verkställas enligt denna lag, efter skriftlig ansökan av den dömde eller på eget initiativ.

</section>
<section id="kap5.2" class="paragraf">

#### 2 §

Kriminalvården ska informera den som till följd av dom ska avtjäna fängelse i högst ett år och sex månader om innehållet i denna lag.

</section>
<section id="kap5.3" class="paragraf">

#### 3 §

Har den dömde ansökt om att få avtjäna fängelsestraff enligt denna lag, får han eller hon inte tas in i en kriminalvårdsanstalt för att påbörja verkställigheten innan Kriminalvården prövat ansökan.

Den dömde får dock dessförinnan tas in i en kriminalvårdsanstalt för verkställighet av straffet, om

1. ansökan har gjorts efter den dag han eller hon enligt föreläggande som avses i [6 §](#kap5.6) första stycket strafftidslagen ([2018:1251](https://selex.se/eli/sfs/2018/1251)) senast skulle ha inställt sig vid en kriminalvårdsanstalt för verkställighet av straffet,

2. han eller hon tidigare har fått avslag på en ansökan om att få verkställa straffet enligt denna lag,

3. det med hänsyn till 1 kap. 1, 3 eller [4 §](#kap5.4) är uppenbart att förutsättningarna för verkställighet inte är uppfyllda,

4. det är uppenbart att ansökan inte kan bifallas på grund av bestämmelserna i 1 kap. [5 §](#kap1.5), eller

5. han eller hon är häktad.

</section>
<section id="kap5.4" class="paragraf">

#### 4 §

Bestämmelser om när fängelsestraff får verkställas och hur strafftid ska beräknas finns i strafftidslagen ([2018:1251](https://selex.se/eli/sfs/2018/1251)). Bestämmelserna i [6 §](#kap5.6) andra och tredje styckena, [7 §](#kap5.7) första stycket 1 och 2 och andra stycket samt 14-[16 §](#kap5.16)§ den lagen om förpassning, anstånd och uppskov med verkställighet ska dock inte tillämpas i fråga om verkställighet enligt denna lag.

Vid tillämpning av [6 §](#kap5.6) första stycket strafftidslagen ska den dömde föreläggas att en viss dag inställa sig vid det kontrollerade boende där straffet ska verkställas eller föreläggas att i sin bostad en viss dag påbörja verkställigheten av straffet. Vid verkställighet i den dömdes bostad ska strafftiden räknas från och med den dagen.

Bestämmelsen i [19 §](#kap5.19) strafftidslagen om sammanläggning av fängelsestraff ska inte tillämpas under verkställigheten enligt denna lag om den sammanlagda fängelsetiden då kommer att överstiga femhundrafyrtiofem dagar.

I fråga om avbrott i verkställigheten ska 12 a kap. 1-[3 §](#kap5.3)§ fängelselagen ([2010:610](https://selex.se/eli/sfs/2010/610)) tillämpas.

</section>

</section>
<section id="kap6" class="kapitel">

## 6 kap. Ändring av föreskrifter och upphävande av beslut om verkställighet

<section id="kap6.1" class="paragraf">

#### 1 §

Om den dömdes personliga förhållanden ger anledning till det, får Kriminalvården

1. ändra föreskrifter enligt 2 kap. [5 §](#kap2.5) första stycket, eller

2. ändra, upphäva eller besluta nya föreskrifter enligt 2 kap. [5 §](#kap2.5) andra stycket.

Kriminalvårdens beslut gäller omedelbart om inte annat beslutas.

</section>
<section id="kap6.2" class="paragraf">

#### 2 §

Ett beslut om verkställighet enligt denna lag ska upphävas, om den elektroniska övervakningen annat än tillfälligt blir omöjlig att upprätthålla. Vistelse på sjukhus eller därmed jämförlig inrättning ska dock inte leda till att ett beslut om verkställighet upphävs.

Ett beslut om verkställighet ska också upphävas om den dömde

1. åsidosätter sina skyldigheter enligt denna lag eller enligt en föreskrift som beslutats med stöd av lagen och åsidosättandet inte är av mindre betydelse,

2. begär det,

3. innan verkställigheten har påbörjats, antingen döms på nytt till fängelse eller får villkorligt medgiven frihet förverkad enligt 26 kap. [19 §](#kap26.19) eller [34 kap. 5 § brottsbalken](https://selex.se/eli/sfs/1962/700#kap34.5) på sådan tid att han eller hon ska avtjäna fängelsestraff som är längre än femhundrafyrtiofem dagar,

4. inte följer ett föreläggande att påbörja verkställigheten eller, när verkställigheten ska påbörjas, är häktad eller intagen i kriminalvårdsanstalt av någon annan anledning än för verkställighet av det straff som beslutet avser,

5. inte följer ett föreläggande enligt 2 kap. [6 §](#kap2.6) att inställa sig för upptagning av fingeravtryck, salivprov för dna-analys eller fotografi av ansikte, eller

6. inte betalar det belopp som Kriminalvården har fastställt enligt 3 kap. [2 §](#kap3.2).

</section>
<section id="kap6.3" class="paragraf">

#### 3 §

Övervakningsnämnden prövar, efter anmälan av Kriminalvården, frågan om upphävande av beslut om verkställighet enligt denna lag. Nämnden får också på eget initiativ ta upp frågan till prövning.

Om det finns synnerliga skäl, får nämnden besluta om återbetalning av avgift enligt 3 kap. [2 §](#kap3.2) som avser tiden efter det att verkställigheten upphört.

Ett beslut om verkställighet får inte upphävas efter den fastställda dagen för strafftidens slut.

</section>
<section id="kap6.4" class="paragraf">

#### 4 §

Om det uppkommer fråga om att upphäva ett beslut om verkställighet enligt denna lag, får Kriminalvården bestämma att beslutet om verkställighet tills vidare inte ska gälla. Kriminalvårdens beslut gäller omedelbart. Övervakningsnämnden ska senast den första arbetsdagen efter den dag då ett sådant beslut meddelats pröva om beslutet ska bestå. Fastställer inte nämnden beslutet inom den tiden, upphör det att gälla.

Om ett beslut om verkställighet tills vidare inte ska gälla ska övervakningsnämnden skyndsamt ta upp frågan om upphävande av beslutet till slutlig prövning.

Beslut enligt denna paragraf får inte meddelas efter den fastställda dagen för strafftidens slut.

</section>
<section id="kap6.5" class="paragraf">

#### 5 §

Om övervakningsnämnden bestämmer att ett beslut om verkställighet enligt denna lag ska upphävas eller om det bestäms att ett beslut tills vidare inte ska gälla, ska den dömde, om verkställigheten har påbörjats, föras till en kriminalvårdsanstalt för fortsatt verkställighet av fängelsestraffet. Polismyndigheten ska förpassa den dömde till en sådan anstalt.

Om det bedöms kunna ske utan fara för att den dömde undandrar sig verkställighet, får Polismyndigheten förelägga honom eller henne att inställa sig vid kriminalvårdsanstalten i stället för att förpassa honom eller henne dit.

</section>

</section>
<section id="kap7" class="kapitel">

## 7 kap. Överklagande m.m.

<section id="kap7.1" class="paragraf">

#### 1 §

Kriminalvårdens beslut om särskilda föreskrifter enligt 2 kap. [5 §](#kap2.5) får överklagas till den övervakningsnämnd inom vars verksamhetsområde det kontrollerade boende eller det frivårdskontor är beläget där den dömde är inskriven.

</section>
<section id="kap7.2" class="paragraf">

#### 2 §

Frågor om upphävande av beslut om verkställighet och återbetalning av avgift enligt 6 kap. 3 och [4 §](#kap7.4)§ prövas av den övervakningsnämnd inom vars verksamhetsområde det kontrollerade boende eller det frivårdskontor är beläget där den dömde är inskriven. Om det finns särskilda skäl, får även en annan övervakningsnämnd pröva sådana frågor.

</section>
<section id="kap7.3" class="paragraf">

#### 3 §

Övervakningsnämndens beslut enligt denna lag gäller omedelbart, om inte annat beslutas.

Beslut av en övervakningsnämnd får överklagas till allmän förvaltningsdomstol. Övervakningsnämnden ska inte vara part i domstolen.

Prövningstillstånd krävs vid överklagande till kammarrätten.

</section>
<section id="kap7.4" class="paragraf">

#### 4 §

Andra beslut av Kriminalvården enligt denna lag än de som avses i 1 och [2 §](#kap7.2)§ får överklagas till allmän förvaltningsdomstol.

Prövningstillstånd krävs vid överklagande till kammarrätten.

</section>
<section id="kap7.5" class="paragraf">

#### 5 §

Ett beslut får inte överklagas enligt [4 §](#kap7.4) innan beslutet har omprövats av Kriminalvården. En sådan omprövning får begäras av den som beslutet angår om det har gått honom eller henne emot. Ett överklagande av ett beslut som inte har omprövats ska anses som en begäran om omprövning.

Vid omprövning enligt denna paragraf får beslutet inte ändras till den dömdes nackdel.

</section>
<section id="kap7.6" class="paragraf">

#### 6 §

En begäran om omprövning ska vara skriftlig och ha kommit in till Kriminalvården inom tre veckor från den dag då den dömde fick del av beslutet. I begäran om omprövning ska den dömde ange vilket beslut som avses och vilken ändring i beslutet som han eller hon begär.

</section>
<section id="kap7.7" class="paragraf">

#### 7 §

Kriminalvården prövar om en begäran om omprövning har kommit in i rätt tid. Om begäran om omprövning har kommit in för sent ska den avvisas, om inte förseningen beror på att myndigheten lämnat den dömde felaktig information om hur man begär omprövning.

</section>
<section id="kap7.8" class="paragraf">

#### 8 §

Ett överklagande enligt [4 §](#kap7.4) ska ges in till den förvaltningsrätt inom vars domkrets den kriminalvårdsanstalt, det häkte, det kontrollerade boende eller det frivårdskontor är beläget där den dömde var inskriven när det första beslutet i ärendet fattades.

</section>
<section id="kap7.9" class="paragraf">

#### 9 §

Regeringen eller den myndighet som regeringen bestämmer får meddela föreskrifter om ersättning från staten för skador som orsakats av den dömde vid oavlönat arbete som utförts enligt en särskild föreskrift som har beslutats med stöd av 2 kap. [5 §](#kap2.5) första stycket 2.


</section>
<section id="kap7.övergångsbestämmelser" selex:status="upphavd" selex:upphavd="true">

### Övergångsbestämmelser

[2025:1053](https://selex.se/eli/sfs/2025/1053)

1. Denna lag träder i kraft den 1 januari 2026.

2. Lagen tillämpas första gången den 1 juni 2026 i fråga om verkställighet i kontrollerat boende.

3. Genom lagen upphävs lagen ([1994:451](https://selex.se/eli/sfs/1994/451)) om intensivövervakning med elektronisk kontroll.

4. Den upphävda lagen gäller fortfarande för verkställighet av fängelsestraff som har beslutats före ikraftträdandet.

5. Vid tillämpningen av 1 kap. [5 §](#kap1.5) ska med fängelsestraff med elektronisk övervakning jämställas fängelsestraff utanför anstalt i form av intensivövervakning med elektronisk kontroll enligt lagen ([1994:451](https://selex.se/eli/sfs/1994/451)) om intensivövervakning med elektronisk kontroll.

</section>

</section>

</article>