---
beteckning: "2025:838"
rubrik: Förordning om statsbidrag för att stärka och utveckla regionalt och lokalt arbete mot vissa former av våld
departement: Arbetsmarknadsdepartementet
utfardad_datum: 2025-08-21
ikraft_datum: 2026-01-01
publicerad_datum: 2026-01-02
pdf_url: https://svenskforfattningssamling.se/sites/default/files/sfs/2025-08/SFS2025-838.pdf
---
<article selex:utfardad_datum="2025-08-21" selex:ikraft_datum="2026-01-01">

# Förordning om statsbidrag för att stärka och utveckla regionalt och lokalt arbete mot vissa former av våld

<section id="inledande-bestämmelser">

## Inledande bestämmelser

<section id="1" class="paragraf">

### 1 §

Denna förordning innehåller bestämmelser om statsbidrag till kommuner, regioner och kommunalförbund i syfte att stärka och utveckla arbetet mot

1. mäns våld mot kvinnor,

2. våld i nära relationer,

3. hedersrelaterat våld och förtryck, och

4. utnyttjande i prostitution och människohandel för sexuella ändamål eller andra former av sexuell exploatering.

Förordningen är meddelad med stöd av [8 kap. 7 § regeringsformen](https://selex.se/eli/sfs/1974/152#kap8.7).

</section>
<section id="2" class="paragraf">

### 2 §

Länsstyrelserna prövar frågor om bidrag enligt denna förordning.

</section>

</section>
<section id="förutsättningar-för-bidrag">

## Förutsättningar för bidrag

<section id="3" class="paragraf">

### 3 §

Bidrag får lämnas till kommuner, regioner och kommunalförbund för att stärka deras arbete inom ett eller flera av de områden som anges i [1 §](#1).

Bidrag får också lämnas till kommuner, regioner och kommunalförbund för utveckling av regionala resurscentrum mot hedersrelaterat våld och förtryck.

Bidrag får endast lämnas i mån av tillgång på medel.

</section>
<section id="4" class="paragraf">

### 4 §

Bidrag får inte lämnas för utförande av sådana uppgifter som kommuner, regioner eller kommunalförbund enligt lag eller förordning är skyldiga att genomföra.

Bidrag får inte heller lämnas för kostnader som något statligt bidrag redan har lämnats för.

</section>

</section>
<section id="ansökan">

## Ansökan

<section id="5" class="paragraf">

### 5 §

En ansökan om bidrag ska göras hos länsstyrelsen i det län där kommunen eller regionen är belägen. För kommunalförbund gäller att ansökan ska göras hos länsstyrelsen i det län där kommunalförbundet har sitt säte.

Ansökan ska ha kommit in till länsstyrelsen senast vid den tidpunkt som länsstyrelsen bestämmer och den ska innehålla

1. en beskrivning av de åtgärder bidraget ska användas till och uppgift om beräknade kostnader,

2. en redogörelse för behovet av åtgärderna, och

3. en plan för hur åtgärderna ska följas upp.

Den som ansöker om bidrag ska även i övrigt lämna de handlingar och uppgifter som länsstyrelsen behöver för att kunna pröva ansökan.

</section>

</section>
<section id="fördelningen-av-bidraget">

## Fördelningen av bidraget

<section id="6" class="paragraf">

### 6 §

Vid fördelning av bidraget ska länsstyrelsen, om det inte i det enskilda fallet finns särskilda skäl mot det, prioritera ansökningar som rör

1. stödjande insatser för att enskilda ska kunna lämna sådana våldsamma relationer eller situationer som avses i [1 §](#1), eller

2. utveckling av regionala resurscentrum mot hedersrelaterat våld och förtryck.

Länsstyrelsen får i övrigt prioritera mellan inkomna ansökningar och ge företräde till de ansökningar som bedöms ha bäst förutsättningar att uppfylla syftet med statsbidraget. Länsstyrelsen ska vid bedömningen särskilt beakta om ansökan har anknytning till ett behov som är identifierat i nationella eller regionala kartläggningar.

</section>

</section>
<section id="beslut">

## Beslut

<section id="7" class="paragraf">

### 7 §

I ett beslut om bidrag ska det anges vilka åtgärder bidraget beviljas för. Beslutet får avse åtgärder under mer än ett kalenderår. Beslutet om bidrag får förenas med villkor som i så fall ska framgå av beslutet. I beslutet ska även sista dag för redovisning enligt [8 §](#8) anges.

</section>

</section>
<section id="redovisning">

## Redovisning

<section id="8" class="paragraf">

### 8 §

Den som har tagit emot bidrag ska senast vid den tidpunkt som anges i beslutet om bidrag lämna en redovisning till länsstyrelsen. Redovisningen ska innehålla en redogörelse för hur de mottagna medlen har använts, de resultat som har uppnåtts och hur resultaten förhåller sig till syftet med bidraget samt övriga uppgifter och handlingar som myndigheten begär.

</section>
<section id="9" class="paragraf">

### 9 §

Länsstyrelserna ska utse en länsstyrelse som senast den 1 mars varje år till regeringen ska lämna en för samtliga länsstyrelser samlad redovisning av de bidrag som har betalats ut enligt denna förordning.

Av redovisningen ska det framgå

1. vilka kommuner, regioner och kommunalförbund som har fått bidrag och med vilka belopp,

2. vad bidragen har använts till, och

3. en bedömning av bidragens resultat i förhållande till bidragens syfte enligt [1 §](#1).

</section>
<section id="10" class="paragraf">

### 10 §

Länsstyrelserna ska vart femte år låta genomföra en samlad och oberoende utvärdering av bidraget. Vid utvärderingen ska det särskilt beaktas hur bidragsgivningen uppfyller syftet med bidraget.

</section>

</section>
<section id="anmälningsskyldighet">

## Anmälningsskyldighet

<section id="11" class="paragraf">

### 11 §

Den som ansöker om eller har beviljats bidrag enligt denna förordning ska snarast möjligt till länsstyrelsen anmäla sådana ändrade förhållanden som kan påverka rätten till eller storleken på bidraget.

</section>

</section>
<section id="hinder-mot-utbetalning">

## Hinder mot utbetalning

<section id="12" class="paragraf">

### 12 §

Länsstyrelsen får besluta att ett beviljat bidrag helt eller delvis inte ska betalas ut om det finns grund för återbetalning enligt [13 §](#13). Beslutet gäller omedelbart.

</section>

</section>
<section id="återbetalning-och-återkrav">

## Återbetalning och återkrav

<section id="13" class="paragraf">

### 13 §

Mottagaren av ett bidrag är återbetalningsskyldig om

1. bidraget har lämnats felaktigt eller med ett för högt belopp,

2. bidraget helt eller delvis inte har utnyttjats eller inte har använts för det ändamål det har beviljats för,

3. mottagaren inte har lämnat en sådan redovisning som avses i [8 §](#8), eller

4. villkor i beslutet inte har följts.

</section>
<section id="14" class="paragraf">

### 14 §

Länsstyrelsen ska besluta att helt eller delvis kräva tillbaka bidraget om mottagaren är återbetalningsskyldig enligt [13 §](#13).

Om ett belopp som har återkrävts inte betalas i rätt tid, ska dröjsmålsränta enligt räntelagen ([1975:635](https://selex.se/eli/sfs/1975/635)) tas ut på beloppet.

Om det finns särskilda skäl för det, får länsstyrelsen besluta att helt eller delvis avstå från ett krav på återbetalning eller ränta.

</section>

</section>
<section id="överklagande">

## Överklagande

<section id="15" class="paragraf">

### 15 §

Beslut enligt denna förordning får inte överklagas.

</section>

</section>
<section id="bemyndigande">

## Bemyndigande

<section id="16" class="paragraf">

### 16 §

Länsstyrelsen i Skåne län får meddela föreskrifter om verkställigheten av denna förordning.

</section>

</section>

</article>