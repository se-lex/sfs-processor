---
beteckning: "2025:1535"
rubrik: Förordning om vård av statens konst
departement: Kulturdepartementet
utfardad_datum: 2025-12-11
ikraft_datum: 2026-01-01
publicerad_datum: 2025-12-16
pdf_url: https://svenskforfattningssamling.se/sites/default/files/sfs/2025-12/SFS2025-1535.pdf
---
<article selex:utfardad_datum="2025-12-11" selex:ikraft_datum="2026-01-01">

# Förordning om vård av statens konst

<section id="innehåll" selex:status="ikraft" selex:ikraft_datum="2026-01-01">

## Innehåll

<section id="1" class="paragraf">

### 1 §

Denna förordning innehåller bestämmelser om vård av konst som tillhör staten och som finns hos statliga myndigheter.

Bestämmelser om konst som myndigheter får låna från någon annan än staten finns i förordningen ([1984:535](https://selex.se/eli/sfs/1984/535)) om statliga myndigheters lån av konstföremål för lokalutsmyckning.

Förordningen är meddelad med stöd av [8 kap. 7 § regeringsformen](https://selex.se/eli/sfs/1974/152#kap8.7).

</section>

</section>
<section id="myndigheternas-vårdansvar">

## Myndigheternas vårdansvar

<section id="2" class="paragraf">

### 2 §

Varje myndighet som har konst placerad hos sig ska vårda den väl.

I fråga om konst som utgör tillbehör till fast egendom ansvarar den myndighet som förvaltar byggnaden för vården.

I fråga om konst som utgör lös egendom men ändå har särskild anknytning till en viss byggnad får den myndighet som förvaltar byggnaden åta sig att ansvara för vården. Åtagandet ska göras skriftligt och uppgift om detta ska omedelbart lämnas till Moderna museet.

</section>
<section id="3" class="paragraf">

### 3 §

Om ett konstverk skadas ska myndigheten se till att skadan repareras på ett fackmässigt sätt.

Myndigheten får besluta att inte reparera skadan om kostnaden för reparationen inte står i rimlig proportion till konstverkets värde eller om kostnaden i förhållande till myndighetens resurser är betydande.

Om myndigheten beslutar att inte reparera ett skadat konstverk ska myndigheten omedelbart anmäla detta till Moderna museet.

</section>
<section id="4" class="paragraf">

### 4 §

Myndigheten ska samråda med Moderna museet när det gäller vården av konsten. Konserverings- eller reparationsåtgärder får inte utföras utan att samråd skett med Moderna museet.

</section>

</section>
<section id="inventarieförteckning">

## Inventarieförteckning

<section id="5" class="paragraf">

### 5 §

Varje myndighet ska upprätta en förteckning över sitt innehav av konst som tillhör staten, årligen inventera det och lämna uppgift om innehavet till Moderna museet.

</section>
<section id="6" class="paragraf">

### 6 §

Om det i en inventarieförteckning har tagits upp konst som en annan myndighet har tillsyn över, ska Moderna museet vidarebefordra uppgifterna dit.

</section>

</section>
<section id="moderna-museets-tillsyn">

## Moderna museets tillsyn

<section id="7" class="paragraf">

### 7 §

Moderna museet har tillsyn över myndigheternas vård av konst som tillhör staten och som inte står under tillsyn av någon annan myndighet. Moderna museet ska ge myndigheterna råd om vården av sådan konst.

</section>
<section id="8" class="paragraf">

### 8 §

För att kunna utöva sin tillsyn ska Moderna museet få tillträde till de lokaler hos myndigheterna där konst förvaras.

</section>
<section id="9" class="paragraf">

### 9 §

Om Moderna museet anser att en myndighet brister i sitt vårdansvar, och rättelse inte sker inom rimlig tid, ska det anmälas till regeringen.

</section>

</section>
<section id="omhändertagande-av-konstverk">

## Omhändertagande av konstverk

<section id="10" class="paragraf">

### 10 §

Om en myndighet brister i vården eller underhållet av ett konstverk och verket löper risk att skadas eller, om skadan redan har uppkommit, att skadas ytterligare, får Moderna museet ta hand om konstverket.

Moderna museet får också ta hand om ett skadat konstverk som den vårdansvariga myndigheten med stöd av [3 §](#3) andra stycket har beslutat att inte reparera.

</section>
<section id="11" class="paragraf">

### 11 §

Moderna museet ska föra en förteckning över konstverk som har tagits hand om med stöd av [10 §](#10). I förteckningen ska skälen för omhändertagandet anges.

</section>

</section>
<section id="överföring-och-överlåtelse-av">

## Överföring och överlåtelse av konstverk

<section id="12" class="paragraf">

### 12 §

Konstverk hos en statlig myndighet vars verksamhet upphör eller vars verksamhet överförs till en annan huvudman, ska överföras till Moderna museet för ny placering, om inte annat särskilt bestäms.

Om en myndighet inte längre önskar att ha kvar ett konstverk, ska verket överföras till Moderna museet för ny placering.

När Moderna museet har tagit emot ett konstverk enligt första eller andra stycket, ska Moderna museet vid behov samråda med den myndighet eller institution till vars ansvars- eller samlingsområde konstverket hör.

</section>
<section id="13" class="paragraf">

### 13 §

Moderna museet får genom gåva överlåta konstverk som har tagits emot av myndigheten enligt [12 §](#12) till annan offentlig verksamhet om konstverket inte längre behövs för statens verksamhet, och

1. konstverket saknar marknadsvärde, eller

2. kostnaderna vid en försäljning skulle överstiga intäkterna.


</section>

</section>
<section id="övergångsbestämmelser">

## Övergångsbestämmelser

[2025:1535](https://selex.se/eli/sfs/2025/1535)

1. Denna förordning träder i kraft den 1 januari 2026.

2. Genom förordningen upphävs förordningen ([1990:195](https://selex.se/eli/sfs/1990/195)) om vård av statens konst.

</section>

</article>