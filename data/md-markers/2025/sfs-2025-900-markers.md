---
beteckning: "2025:900"
rubrik: Förordning med instruktion för Myndigheten för ungdoms- och civilsamhällesfrågor
departement: Socialdepartementet
utfardad_datum: 2025-10-09
ikraft_datum: 2026-01-01
publicerad_datum: 2025-12-09
pdf_url: https://svenskforfattningssamling.se/sites/default/files/sfs/2025-10/SFS2025-900.pdf
andringsforfattningar:
  - beteckning: "2025:1460"
    rubrik: Förordning om ändring i förordningen med instruktion för Myndigheten för ungdoms- och civilsamhällesfrågor
    anteckningar: "nuvarande 8, 9, 10, 11, 12, 13, 14, 15, 16, 17 §§ betecknas 10, 11, 12, 13, 14, 15, 16, 17, 18, 19 §§; ändr. 1, de nya 10, 13 §§, rubr. närmast före 8, 9, 11, 12, 14, 16, 17 §§ sätts närmast före 10, 11, 13, 14, 16, 18, 19 §§; nya 8, 9 §§, rubr. närmast före 8 §, p 3 ikrafttr.- och övergångsbest."
---
<article selex:utfardad_datum="2025-10-09" selex:ikraft_datum="2026-01-01">

# Förordning med instruktion för Myndigheten för ungdoms- och civilsamhällesfrågor

<section id="uppgifter" selex:status="ikraft" selex:ikraft_datum="2026-01-01">

## Uppgifter

<section id="1" class="paragraf">

### 1 §

Myndigheten för ungdoms- och civilsamhällesfrågor är förvaltnings-myndighet för frågor som rör

1. politiken för det civila samhället,

2. ungdomspolitiken,

3. trossamfund, och

4. politiken för de nationella minoriteterna judar, romer, sverigefinnar och tornedalingar samt de nationella minoritetsspråken finska, jiddisch, meänkieli och romani chib. Förordning ([2025:1460](https://selex.se/eli/sfs/2025/1460)).

</section>
<section id="2" class="paragraf">

### 2 §

Myndigheten ska i sin verksamhet enligt [1 §](#1)

1. ta fram, samla och sprida kunskap,

2. bidra till samordning av statliga insatser,

3. vara pådrivande och stödjande gentemot myndigheter, kommuner, regioner, det civila samhällets organisationer och andra relevanta samhällsaktörer, och

4. fördela statsbidrag.


</section>
<section id="3" class="paragraf">

### 3 §

Myndigheten ska i sin verksamhet enligt [1 §](#1)

1. främja ungdomars lika rättigheter och möjligheter oavsett sexuell läggning, könsidentitet eller könsuttryck,

2. integrera ett jämställdhetsperspektiv, och

3. motverka diskriminering på grund av kön, könsöverskridande identitet eller uttryck, etnisk tillhörighet, religion eller annan trosuppfattning, funktionsnedsättning, sexuell läggning eller ålder.

I myndighetens redovisningar av statistik, uppföljningar och analyser ska kön vara en övergripande indelningsgrund om det inte finns särskilda skäl mot detta. Om det är relevant ska även ålder och andra indelningsgrunder användas.

</section>

</section>
<section id="särskilda-uppgifter-när-det-gä">

## Särskilda uppgifter när det gäller genomförandet av politiken för det civila samhället

<section id="4" class="paragraf">

### 4 §

Myndigheten ska verka för att öka kunskapen om det civila samhället hos offentliga aktörer samt främja samverkan mellan statliga myndigheter och det civila samhället.

</section>
<section id="5" class="paragraf">

### 5 §

Myndigheten ska följa upp och analysera offentliga aktörers insatser i förhållande till målet för politikområdet. Myndigheten ska också årligen följa upp det civila samhällets villkor utifrån de centrala principerna självständighet och oberoende, dialog, kvalitet, långsiktighet, öppenhet och insyn samt mångfald.

</section>

</section>
<section id="särskilda-uppgifter-när-det-gä">

## Särskilda uppgifter när det gäller genomförandet av ungdomspolitiken

<section id="6" class="paragraf">

### 6 §

Myndigheten ska

1. utifrån ungdomars olika förutsättningar och levnadsvillkor

a) bidra till att ungdomar etablerar sig i arbets- och samhällslivet,

b) verka för att ungdomar har meningsfulla och utvecklande fritidsaktiviteter, och

c) främja ungdomars förutsättningar till inflytande och delaktighet i samhällsutvecklingen,

2. verka för att ungdomsperspektivet integreras i statliga myndigheters verksamhet och stödja utvecklingen av kunskapsbaserad ungdomspolitik i kommuner och regioner, och

3. följa upp och analysera ungdomars levnadsvillkor, attityder och värderingar, på såväl lokal som nationell nivå.

</section>

</section>
<section id="särskilda-uppgifter-när-det-gä">

## Särskilda uppgifter när det gäller trossamfund

<section id="7" class="paragraf">

### 7 §

Myndigheten ska

1. främja en dialog mellan staten och trossamfunden,

2. verka för att öka kunskapen om religion och trossamfund hos offentliga aktörer,

3. ansvara för samordning av trossamfunden i frågor som rör krisberedskap och totalförsvaret, och

4. ansvara för frågor om trossamfundens arbete med själavård.

I ansvaret enligt första stycket 3 ingår att myndigheten ska

1. verka för att trossamfunden deltar aktivt i samhällets krisberedskap och det civila försvaret, och

2. verka för samverkan mellan myndigheter och trossamfund i arbetet med att förebygga och hantera kriser samt vid och inför höjd beredskap.

</section>

</section>
<section id="särskilda-uppgifter-när-det-gä">

## Särskilda uppgifter när det gäller genomförandet av politiken för nationella minoriteter

<section id="8" class="paragraf">

### 8 §

Myndigheten ska inom sitt ansvarsområde

1. följa upp och analysera offentliga aktörers insatser i förhållande till målet för politikområdet,

2. verka för ökad kunskap om och förståelse för de nationella minoriteterna och deras rättigheter,

3. inhämta råd och sakkunskap från de nationella minoriteterna, och

4. på ett systematiskt sätt främja samverkan och erfarenhetsutbyte mellan statliga myndigheter, kommuner, regioner och andra berörda aktörer. Förordning ([2025:1460](https://selex.se/eli/sfs/2025/1460)).

</section>
<section id="9" class="paragraf">

### 9 §

Myndigheten ska samarbeta med Sametinget i syfte att åstadkomma enhetlighet och effektivitet i det minoritetspolitiska arbetet.

Myndigheten ska även i samarbete med Sametinget senast den 31 mars årligen till regeringen lämna en samlad redovisning av utvecklingen inom minoritetspolitiken. Förordning ([2025:1460](https://selex.se/eli/sfs/2025/1460)).

</section>

</section>
<section id="internationellt-samarbete">

## Internationellt samarbete

<section id="10" class="paragraf">

### 10 §

Myndigheten ska vara

1. nationellt programkontor för Erasmus+ Ungdomsfrågor och Erasmus+ Idrott,

2. nationellt programkontor för Europeiska solidaritetskåren,

3. nationell korrespondent för EU:s Youth Wiki-verktyg,

4. nationell kontaktpunkt för EU-programmet för medborgare, jämlikhet, rättigheter och värden, och

5. nationell kontaktpunkt för EU:s arbete för romsk inkludering.

Myndigheten ska representera Sverige i Nordiska barn- och ungdomskommittén. Förordning ([2025:1460](https://selex.se/eli/sfs/2025/1460)).

</section>

</section>
<section id="ledning">

## Ledning

<section id="11" class="paragraf">

### 11 §

Myndigheten leds av en myndighetschef. Förordning ([2025:1460](https://selex.se/eli/sfs/2025/1460)).

</section>
<section id="12" class="paragraf">

### 12 §

Vid myndigheten finns ett insynsråd som består av högst elva ledamöter. Förordning ([2025:1460](https://selex.se/eli/sfs/2025/1460)).

</section>

</section>
<section id="organisation">

## Organisation

<section id="13" class="paragraf">

### 13 §

Inom myndigheten finns ett centrum för trossamfundsfrågor. I centrumet utförs myndighetens uppgifter när det gäller trossamfund enligt [2 §](#2) 1-3 och [7 §](#7). Vid centrumet finns det råd för samråd som anges i [14 §](#14). Förordning ([2025:1460](https://selex.se/eli/sfs/2025/1460)).

</section>

</section>
<section id="särskilda-organ">

## Särskilda organ

<section id="14" class="paragraf">

### 14 §

Inom myndigheten finns ett rådgivande organ för samråd mellan myndigheten och trossamfunden i frågor som rör myndighetens arbete (Rådet för samråd). Rådet har till uppgift att yttra sig om frågor inom myndighetens verksamhetsområde som är av gemensamt intresse för trossamfunden, dock inte när det gäller frågor om statligt stöd till trossamfund. Förordning ([2025:1460](https://selex.se/eli/sfs/2025/1460)).

</section>
<section id="15" class="paragraf">

### 15 §

Rådet för samråd består av ledamöter som representerar de trossamfund som har beslutats vara berättigade till statsbidrag enligt lagen ([2024:487](https://selex.se/eli/sfs/2024/487)) om statsbidrag till trossamfund eller som får statlig avgiftshjälp enligt lagen ([1998:1593](https://selex.se/eli/sfs/1998/1593)) om trossamfund. Myndigheten ska ge varje trossamfund möjlighet att utse en ledamot med ersättare i rådet. Myndighetschefen eller den som han eller hon utser i sitt ställe är ordförande i rådet.

Rådet får vid behov låta representanter för andra trossamfund än de som avses i första stycket och som bedöms lämpliga att vara representerade delta i rådets sammanträden. Ett sådant beslut får fattas av rådets ordförande. Förordning ([2025:1460](https://selex.se/eli/sfs/2025/1460)).

</section>

</section>
<section id="anställningar-och-uppdrag">

## Anställningar och uppdrag

<section id="16" class="paragraf">

### 16 §

Generaldirektören är myndighetschef. Förordning ([2025:1460](https://selex.se/eli/sfs/2025/1460)).

</section>
<section id="17" class="paragraf">

### 17 §

Ledamöterna och deras ersättare i Rådet för samråd utses för en period på två år av de trossamfund som ingår i rådet. Förordning ([2025:1460](https://selex.se/eli/sfs/2025/1460)).

</section>

</section>
<section id="personalansvarsnämnd">

## Personalansvarsnämnd

<section id="18" class="paragraf">

### 18 §

Vid myndigheten finns en personalansvarsnämnd. Förordning ([2025:1460](https://selex.se/eli/sfs/2025/1460)).

</section>

</section>
<section id="tillämpligheten-av-vissa-föror">

## Tillämpligheten av vissa förordningar

<section id="19" class="paragraf">

### 19 §

Myndigheten ska tillämpa personalföreträdarförordningen ([1987:1101](https://selex.se/eli/sfs/1987/1101)). Förordning ([2025:1460](https://selex.se/eli/sfs/2025/1460)).


</section>

</section>
<section id="övergångsbestämmelser">

## Övergångsbestämmelser

[2025:900](https://selex.se/eli/sfs/2025/900)

1. Denna förordning träder i kraft den 1 januari 2026.

2. Genom förordningen upphävs förordningen ([2018:1425](https://selex.se/eli/sfs/2018/1425)) med instruktion för Myndigheten för ungdoms- och civilsamhällesfrågor.

3. Redovisningen i [9 §](#9) andra stycket ska lämnas första gången den 31 mars 2027. Förordning ([2025:1460](https://selex.se/eli/sfs/2025/1460)).

</section>

</article>