---
beteckning: "2022:1395"
rubrik: Förordning om statsbidrag till kommuner för förebyggande åtgärder mot naturolyckor
departement: Försvarsdepartementet
utfardad_datum: 2022-08-25
ikraft_datum: 2022-09-15
publicerad_datum: 2026-01-02
pdf_url: https://svenskforfattningssamling.se/sites/default/files/sfs/2022-08/SFS2022-1395.pdf
andringsforfattningar:
  - beteckning: "2025:1162"
    rubrik: Förordning om ändring i förordningen om statsbidrag till kommuner för förebyggande åtgärder mot naturolyckor
    ikraft_datum: 2026-01-01
    anteckningar: "ändr. 9, 10, 12, 14, 16, 18, 19, 20, 21, 22 §§"
---
<article selex:utfardad_datum="2022-08-25" selex:ikraft_datum="2022-09-15">

# Förordning om statsbidrag till kommuner för förebyggande åtgärder mot naturolyckor

<section id="inledande-bestämmelser">

## Inledande bestämmelser

<section id="1" class="paragraf">

### 1 §

Denna förordning innehåller bestämmelser om statsbidrag till kommuner för kostnader för förebyggande åtgärder mot naturolyckor.

</section>

</section>
<section id="förordningen-är-meddelad-med-s">

## Förordningen är meddelad med stöd av

- [8 kap. 11 § regeringsformen](https://selex.se/eli/sfs/1974/152#kap8.11) i fråga om [22 §](#22), och

- [8 kap. 7 § regeringsformen](https://selex.se/eli/sfs/1974/152#kap8.7) i fråga om övriga bestämmelser.

<section id="2" class="paragraf">

### 2 §

I denna förordning avses med

förebyggande åtgärder: fysiska åtgärder som vidtas på förhand för att förebygga eller minska risken för naturolyckor, och

naturolyckor: olyckor som beror på naturhändelser i form av översvämning, ras, skred eller erosion.

</section>

</section>
<section id="förutsättningar-för-bidrag">

## Förutsättningar för bidrag

<section id="3" class="paragraf">

### 3 §

Ett statsbidrag får ges till en eller flera kommuner gemensamt.

</section>
<section id="4" class="paragraf">

### 4 §

Statsbidrag som lämnas enligt denna förordning ska syfta till att

1. värna människors liv och hälsa samt hindra skador på egendom och miljö,

2. upprätthålla samhällsviktig verksamhet, eller

3. anpassa samhället till de effekter som följer av ett förändrat klimat.

</section>
<section id="5" class="paragraf">

### 5 §

Statsbidrag lämnas, om det finns medel, för kostnader för förebyggande åtgärder som utförs eller avses bli utförda för att minska sannolikheten för eller konsekvenserna av naturolyckor i befintlig bebyggelse.

</section>

</section>
<section id="övriga-bidragsberättigade-kost">

## Övriga bidragsberättigade kostnader

<section id="6" class="paragraf">

### 6 §

Bidrag får även ges för kostnader för de utredningar som behövs för att den förebyggande åtgärden ska kunna vidtas.

</section>

</section>
<section id="bidragsnivå">

## Bidragsnivå

<section id="7" class="paragraf">

### 7 §

Ett bidrag får ges med högst 60 procent av åtgärdens kostnader och övriga bidragsberättigade kostnader.

</section>
<section id="8" class="paragraf">

### 8 §

Bidraget får kombineras med andra former av offentligt stöd under förutsättning att de sammanlagda stöden inte överskrider kostnaden för åtgärden och övriga bidragsberättigade kostnader.

</section>

</section>
<section id="ansökan-om-bidrag">

## Ansökan om bidrag

<section id="9" class="paragraf">

### 9 §

En ansökan om bidrag ska lämnas till Myndigheten för civilt försvar vid den tidpunkt och på det sätt som Myndigheten för civilt försvar bestämmer. Förordning ([2025:1162](https://selex.se/eli/sfs/2025/1162)).

</section>
<section id="10" class="paragraf">

### 10 §

Myndigheten för civilt försvar beslutar om antalet ansökningstillfällen per år och publicerar uppgifter om ansökningstillfällena på sin webbplats.Förordning ([2025:1162](https://selex.se/eli/sfs/2025/1162)).

</section>
<section id="11" class="paragraf">

### 11 §

En ansökan om bidrag ska innehålla följande uppgifter:

1. vilken eller vilka kommuner som ansöker,

2. kontaktperson för den eller de sökande kommunerna,

3. en beskrivning av den eller de åtgärder för vilka statsbidrag söks,

4. en beskrivning av vilka risker för naturolyckor som ska förebyggas eller minskas,

5. start- och sluttidpunkt för åtgärden eller åtgärderna,

6. beräknade kostnader för att genomföra åtgärderna och hur stor andel av kostnaderna som bidraget söks för,

7. om annan finansiering har sökts eller beviljats för den stödberättigande kostnad som ansökan avser, och

8. övriga upplysningar som behövs för att pröva ansökan.

</section>

</section>
<section id="prövning-av-och-beslut-om-bidr">

## Prövning av och beslut om bidrag

<section id="12" class="paragraf">

### 12 §

Ansökningar om bidrag enligt denna förordning prövas och betalas ut av Myndigheten för civilt försvar. Förordning ([2025:1162](https://selex.se/eli/sfs/2025/1162)).

</section>
<section id="13" class="paragraf">

### 13 §

Vid fördelningen av bidrag ska den eller de åtgärder prioriteras som bedöms ha bäst förutsättningar att på ett varaktigt sätt uppfylla syftet med stödet.

</section>
<section id="14" class="paragraf">

### 14 §

Myndigheten för civilt försvar ska innan ett beslut om bidrag fattas vid behov inhämta yttranden från Statens geotekniska institut, Sveriges geologiska undersökning och Sveriges meteorologiska och hydrologiska institut. Förordning ([2025:1162](https://selex.se/eli/sfs/2025/1162)).

</section>
<section id="15" class="paragraf">

### 15 §

Ett beslut om bidrag ska innehålla uppgifter om

1. vilka åtgärder bidraget ges för och var åtgärderna ska utföras,

2. bidragsnivån och det högsta belopp som får betalas ut,

3. tidpunkt när åtgärderna ska vara inledda och slutförda,

4. hur redovisning, rapportering och uppföljning ska ske, och

5. övriga villkor som behövs för att tillgodose bidragets syfte.

</section>

</section>
<section id="slutrapport">

## Slutrapport

<section id="16" class="paragraf">

### 16 §

Den eller de kommuner som har fått ett bidrag ska efter att åtgärderna har genomförts lämna in en slutrapport till Myndigheten för civilt försvar. Slutrapporten ska lämnas senast sex månader efter att åtgärderna har slutförts, om inte Myndigheten för civilt försvar beslutar annat. Förordning ([2025:1162](https://selex.se/eli/sfs/2025/1162)).

</section>
<section id="17" class="paragraf">

### 17 §

Slutrapporten ska innehålla

1. en ekonomisk redovisning av hur bidraget använts,

2. en redovisning av genomförda åtgärder, och

3. handlingar som visar den utförda åtgärden.

</section>

</section>
<section id="utbetalning-av-bidrag">

## Utbetalning av bidrag

<section id="18" class="paragraf">

### 18 §

Högst 50 procent av ett beviljat bidrag får betalas ut i förskott innan åtgärderna har påbörjats. Bidraget betalas därefter ut efter upparbetade kostnader.

Minst 20 procent av bidraget ska betalas ut först efter det att slutrapporten har lämnats till och godkänts av Myndigheten för civilt försvar. Förordning ([2025:1162](https://selex.se/eli/sfs/2025/1162)).

</section>
<section id="19" class="paragraf">

### 19 §

Myndigheten för civilt försvar ska besluta att ett bidrag helt eller delvis inte ska betalas ut, om

1. mottagaren genom att lämna oriktiga uppgifter eller på något annat sätt har förorsakat att bidraget har getts på felaktig grund eller med för högt belopp,

2. bidraget av något annat skäl har getts på felaktig grund eller med för högt belopp och mottagaren borde ha insett detta,

3. åtgärden visar sig inte längre befogad,

4. mottagaren inte har lämnat en slutrapport, eller

5. villkoren i beslutet om bidrag inte har följts. Förordning ([2025:1162](https://selex.se/eli/sfs/2025/1162)).

</section>

</section>
<section id="återbetalning-och-återkrav">

## Återbetalning och återkrav

<section id="20" class="paragraf">

### 20 §

Myndigheten för civilt försvar får besluta att bidragsmottagaren helt eller delvis ska betala tillbaka bidraget, om

1. det finns grund för det enligt [19 §](#19) 1-2 och 4-5,

2. bidraget inte har använts, eller

3. åtgärden inte utförs.

På belopp som ska återbetalas enligt första stycket 1 ska ränta betalas enligt räntelagen ([1975:635](https://selex.se/eli/sfs/1975/635)). Förordning ([2025:1162](https://selex.se/eli/sfs/2025/1162)).

</section>

</section>
<section id="uppföljning">

## Uppföljning

<section id="21" class="paragraf">

### 21 §

Myndigheten för civilt försvar ska

1. följa upp att syftet med ett bidrag tillgodoses, och

2. varje år i sin årsredovisning till regeringen rapportera hur bidraget använts och vilka resultat som uppnåtts. Förordning ([2025:1162](https://selex.se/eli/sfs/2025/1162)).

</section>

</section>
<section id="bemyndigande">

## Bemyndigande

<section id="22" class="paragraf">

### 22 §

Myndigheten för civilt försvar får meddela

1. föreskrifter om de ytterligare uppgifter som ska lämnas i ansökan om bidrag och i samband med slutrapporten,

2. föreskrifter om uppgifter som bidragsmottagare ska lämna för den uppföljning och utvärdering som avses i [21 §](#21), och

3. de övriga föreskrifter som behövs för verkställigheten av denna förordning. Förordning ([2025:1162](https://selex.se/eli/sfs/2025/1162)).

</section>

</section>
<section id="överklagande">

## Överklagande

<section id="23" class="paragraf">

### 23 §

Beslut enligt denna förordning får inte överklagas.


</section>

</section>
<section id="övergångsbestämmelser">

## Övergångsbestämmelser

[2022:1395](https://selex.se/eli/sfs/2022/1395)

1. Denna förordning träder i kraft den 15 september 2022.

2. Förordningen gäller endast för bidrag som beviljas efter ikraftträdandet.

</section>

</article>