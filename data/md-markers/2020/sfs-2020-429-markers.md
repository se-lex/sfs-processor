---
beteckning: "2020:429"
rubrik: Förordning om statsbidrag till ideella organisationer inom området för psykisk hälsa och suicidprevention
departement: Socialdepartementet
utfardad_datum: 2020-06-04
ikraft_datum: 2020-07-01
publicerad_datum: 2026-01-02
pdf_url: https://svenskforfattningssamling.se/sites/default/files/sfs/2020-06/SFS2020-429.pdf
andringsforfattningar:
  - beteckning: "2025:1008"
    rubrik: Förordning om ändring i förordningen om statsbidrag till ideella organisationer inom området för psykisk hälsa och suicidprevention
    ikraft_datum: 2026-01-01
    anteckningar: "ändr. 2, 3, 4, 6, 8, 10, 12, 13, 14, 15, 16, 17, 18 §§; nya 2 a, 2 b, 2 c, 11 a §§, rubr. närmast före 11 a §"
---
<article selex:utfardad_datum="2020-06-04" selex:ikraft_datum="2020-07-01">

# Förordning om statsbidrag till ideella organisationer inom området för psykisk hälsa och suicidprevention

<section id="tillämpningsområde-och-syfte">

## Tillämpningsområde och syfte

<section id="1" class="paragraf">

### 1 §

Denna förordning innehåller bestämmelser om statsbidrag till ideella organisationer som bedriver arbete i syfte att främja psykisk hälsa och förebygga psykisk ohälsa och suicid.

Bidraget ska förstärka och komplettera statens, regionernas och kommunernas insatser inom området genom stöd till organisationers arbete med utbildning, information och olika former av socialt stödjande arbete. Bidraget ska även förstärka organisationernas utvecklingsarbete och kompe- tensuppbyggnad.

Förordningen är meddelad med stöd av [8 kap. 7 § regeringsformen](https://selex.se/eli/sfs/1974/152#kap8.7).

</section>

</section>
<section id="förutsättningar-för-statsbidra">

## Förutsättningar för statsbidrag

<section id="2" class="paragraf">

### 2 §

Statsbidrag får, om det finns medel, lämnas till en ideell organisation som

1. är en juridisk person som i Sverige bedriver främjande, förebyggande eller socialt stödjande arbete inom något av de områden som anges i [1 §](#1) första stycket sedan minst två år före dagen för ansökan,

2. tillhandahåller de insatser som bidrag lämnas för utan kostnad för den enskilde,

3. bedriver riksomfattande verksamhet och riktar sig till utövare på lokal och regional nivå eller bedriver verksamhet av riksintresse,

4. är demokratiskt uppbyggd,

5. har upprättat en treårsplan där det beskrivs vad organisationen planerar att genomföra under denna period och hur arbetet kommer att följas upp, och

6. utformar sin verksamhet på ett sätt som är kostnadseffektivt och som möjliggör en uppföljning av insatsernas resultat.

Bidraget får inte finansiera ekonomisk verksamhet inom den egna organisationen. Bidraget får dock lämnas för vissa kostnader för administration av den verksamhet som bidrag lämnas för och för kostnader som kravet på revisors granskning av bidragsanvändningen enligt [13 §](#13) medför. Förordning ([2025:1008](https://selex.se/eli/sfs/2025/1008)).

</section>
<section id="2a" class="paragraf">

### 2 a §

Bidrag får även lämnas till en stiftelse som

1. inte är statlig eller kommunal,

2. saknar vinstsyfte,

3. uppfyller kraven i [2 §](#2) första stycket 1-3, 5 och 6, och

4. är öppen för insyn. Förordning ([2025:1008](https://selex.se/eli/sfs/2025/1008)).

</section>
<section id="2b" class="paragraf">

### 2 b §

Statsbidrag får inte lämnas till en organisation om den eller någon av dess företrädare som agerar inom ramen för verksamheten

1. utövar våld, tvång eller hot mot en person eller på annat sätt kränker en persons grundläggande fri- och rättigheter,

2. diskriminerar personer eller grupper av personer eller på annat sätt bryter mot principen om alla människors lika värde,

3. försvarar, främjar eller uppmanar till sådana ageranden som anges i 1 eller 2, eller

4. motarbetar det demokratiska styrelseskicket.

Stöd får inte heller lämnas till en organisation om det framkommer att någon av dess samarbetsorganisationer, eller en företrädare för samarbetsorganisationen, agerar på ett sådant sätt som anges i första stycket. Förordning ([2025:1008](https://selex.se/eli/sfs/2025/1008)).

</section>
<section id="2c" class="paragraf">

### 2 c §

Om en organisation, dess företrädare, organisationens samarbetsorganisation eller samarbetsorganisationens företrädare har agerat på ett sådant sätt som anges i [2 b §](#2b), får stöd ändå lämnas till organisationen om det finns särskilda skäl. Vid denna bedömning ska det särskilt beaktas om

1. organisationen har tagit avstånd från agerandet,

2. organisationen har vidtagit adekvata åtgärder för att säkerställa att agerandet inte upprepas,

3. det är fråga om ett enstaka agerande, och

4. agerandet ligger långt tillbaka i tiden.

Vid allvarliga överträdelser av en samarbetsorganisation, eller dess företrädare, ska det vid bedömningen även särskilt beaktas om samarbetet har avbrutits. Förordning ([2025:1008](https://selex.se/eli/sfs/2025/1008)).

</section>
<section id="3" class="paragraf">

### 3 §

Statsbidrag får inte lämnas till en organisation som

1. är i likvidation eller försatt i konkurs,

2. har skatte- eller avgiftsskulder eller andra skulder som har överlämnats till Kronofogdemyndigheten och som vid indrivning handläggs som allmänt mål,

3. har en skuld som inte betalats i rätt tid och som avser återkrav av bidrag som har lämnats av Folkhälsomyndigheten, eller

4. under samma tidsperiod har fått annat statsbidrag för samma verksamhet som en ansökan enligt denna förordning avser. Förordning ([2025:1008](https://selex.se/eli/sfs/2025/1008)).

</section>
<section id="4" class="paragraf">

### 4 §

Om det finns särskilda skäl får statsbidrag även lämnas till organisationer som har bedrivit verksamhet en kortare period än vad som anges i [2 §](#2) första stycket 1. Vid bedömningen av om bidraget ska lämnas i sådant fall ska behovet av förnyelsearbete inom området där organisationen är verksam särskilt beaktas. Förordning ([2025:1008](https://selex.se/eli/sfs/2025/1008)).

</section>

</section>
<section id="formen-för-statsbidraget">

## Formen för statsbidraget

<section id="5" class="paragraf">

### 5 §

Statsbidrag lämnas i form av verksamhetsbidrag. Att bidraget även får avse vissa andra kostnader följer av [2 §](#2) andra stycket.

</section>

</section>
<section id="handläggning-av-ansökningar-om">

## Handläggning av ansökningar om statsbidrag

<section id="6" class="paragraf">

### 6 §

Folkhälsomyndigheten prövar frågor om statsbidrag enligt denna förordning.

En ansökan om statsbidrag ska göras skriftligen av en behörig företrädare för organisationen och ges in till Folkhälsomyndigheten senast vid den tidpunkt som myndigheten bestämmer. Förordning ([2025:1008](https://selex.se/eli/sfs/2025/1008)).

</section>
<section id="7" class="paragraf">

### 7 §

En ansökan om statsbidrag ska innehålla

1. den sökande organisationens stadgar eller stiftelseurkund,

2. handlingar som visar vem eller vilka som har rätt att företräda sökanden,

3. i förekommande fall, verksamhets- eller förvaltningsberättelse, balans- och resultaträkning samt revisionsberättelse för det närmast föregående räkenskapsåret,

4. uppgifter om vilka insatser ansökan avser, vad som är ändamålet med insatserna och hur verksamheten ska bedrivas,

5. årlig budget för den verksamhet som ansökan avser, och

6. övrig information som behövs för prövningen av ansökan.

</section>
<section id="8" class="paragraf">

### 8 §

Den som ansöker om bidrag ska på begäran lämna de uppgifter och handlingar som Folkhälsomyndigheten behöver för att kunna pröva ansökan. Förordning ([2025:1008](https://selex.se/eli/sfs/2025/1008)).

</section>

</section>
<section id="beslut-och-utbetalning">

## Beslut och utbetalning

<section id="9" class="paragraf">

### 9 §

Vid fördelningen av statsbidrag får Folkhälsomyndigheten prioritera mellan inkomna ansökningar som uppfyller förutsättningarna för bidrag enligt [2 §](#2) och ge företräde till ansökningar som bedöms ha bäst förutsättningar att uppfylla de syften som anges i [1 §](#1) andra stycket.

Om den som ansöker om statsbidrag har lämnat en sådan redovisning som avses i [12 §](#12) för tidigare lämnade statsbidrag, ska bedömningen av ansökan även göras med beaktande av det som framgår av den redovisningen.

</section>
<section id="10" class="paragraf">

### 10 §

Beslut om statsbidrag får avse endast ett kalenderår. Förordning ([2025:1008](https://selex.se/eli/sfs/2025/1008)).

</section>
<section id="11" class="paragraf">

### 11 §

I ett beslut om statsbidrag ska det anges för vilka ändamål bidraget beviljas. Beslutet får förenas med villkor som ska framgå av beslutet.

</section>

</section>
<section id="anmälningsskyldighet">

## Anmälningsskyldighet

<section id="11a" class="paragraf">

### 11 a §

Den som ansöker om eller har beviljats bidrag enligt denna förordning ska snarast möjligt anmäla sådana ändrade förhållanden som kan påverka rätten till eller storleken på bidraget till Folkhälsomyndigheten. Förordning ([2025:1008](https://selex.se/eli/sfs/2025/1008)).

</section>

</section>
<section id="redovisning-och-uppföljning">

## Redovisning och uppföljning

<section id="12" class="paragraf">

### 12 §

Bidragsmottagaren ska till Folkhälsomyndigheten lämna en ekonomisk redovisning av det mottagna bidraget och en redogörelse för vad bidraget har använts till, vilka resultat som har uppnåtts och hur resultaten förhåller sig till det syfte med bidraget som anges i [1 §](#1) andra stycket. Den verksamhet som bidragsmottagaren tar emot statsbidrag för ska redovisas separat från övrig verksamhet inom organisationen.

Redovisningen och redogörelsen ska lämnas in senast den tidpunkt som Folkhälsomyndigheten bestämmer. Vid samma tidpunkt ska medel som inte har använts betalas tillbaka till Folkhälsomyndigheten.

Bidragsmottagaren ska även lämna de uppgifter och handlingar som Folkhälsomyndigheten begär. Förordning ([2025:1008](https://selex.se/eli/sfs/2025/1008)).

</section>
<section id="13" class="paragraf">

### 13 §

En revisor ska granska redovisningen enligt [12 §](#12). Revisorns rapport över granskningen ska bifogas den ekonomiska redovisningen.

Om det bidrag som har tagits emot uppgår till minst fem basbelopp enligt [2 kap. 6 och 7 §§ socialförsäkringsbalken](https://selex.se/eli/sfs/2010/110#kap2.6), ska granskningen göras av en auktoriserad eller godkänd revisor. Förordning ([2025:1008](https://selex.se/eli/sfs/2025/1008)).

</section>
<section id="14" class="paragraf">

### 14 §

Folkhälsomyndigheten ska årligen senast den 30 september till regeringen lämna en samlad ekonomisk redovisning av de statsbidrag som har lämnats enligt denna förordning.

Av redovisningen ska det framgå

1. vem som har fått bidrag,

2. hur stort bidrag som har betalats ut till varje bidragsmottagare,

3. vilka villkor som gäller för vart och ett av bidragen,

4. exempel på vilka typer av insatser som vidtas och på verksamheter som bedöms fungera särskilt väl,

5. en sammanfattande redogörelse för bidragens användning i förhållande till syftena med bidraget, och

6. en bedömning av bidragens effekter i förhållande till syftena med bidraget om en sådan bedömning är möjlig. Förordning ([2025:1008](https://selex.se/eli/sfs/2025/1008)).

</section>

</section>
<section id="hinder-mot-utbetalning">

## Hinder mot utbetalning

<section id="15" class="paragraf">

### 15 §

Folkhälsomyndigheten får besluta att ett beviljat bidrag helt eller delvis inte ska betalas ut om bidragsmottagaren inte längre uppfyller villkoren för det eller om det finns grund för återbetalning enligt [16 §](#16). Beslutet gäller omedelbart. Förordning ([2025:1008](https://selex.se/eli/sfs/2025/1008)).

</section>

</section>
<section id="återbetalning-och-återkrav">

## Återbetalning och återkrav

<section id="16" class="paragraf">

### 16 §

En bidragsmottagare är skyldig att betala tillbaka bidraget om

1. mottagaren genom att lämna oriktiga uppgifter eller på något annat sätt har orsakat att bidrag har lämnats felaktigt eller med för högt belopp,

2. bidraget av något annat skäl än vad som anges i 1 har lämnats felaktigt eller med för högt belopp och mottagaren borde ha insett detta,

3. bidraget inte har utnyttjats eller använts för den verksamhet som det har beviljats för,

4. mottagaren inte har lämnat en sådan redovisning eller sådana andra uppgifter och handlingar som avses i [12 §](#12),

5. villkor i beslutet om bidrag inte har följts, eller

6. mottagaren inte uppfyller villkoren i [2 b §](#2b) och det inte finns sådana särskilda skäl enligt [2 c §](#2c) som innebär att bidrag ändå får lämnas. Förordning ([2025:1008](https://selex.se/eli/sfs/2025/1008)).

</section>
<section id="17" class="paragraf">

### 17 §

Folkhälsomyndigheten ska besluta att helt eller delvis kräva tillbaka bidraget, om bidragsmottagaren är återbetalningsskyldig enligt [16 §](#16).

Om det finns särskilda skäl för det, får myndigheten besluta att helt eller delvis avstå från ett krav på återbetalning. Förordning ([2025:1008](https://selex.se/eli/sfs/2025/1008)).

</section>

</section>
<section id="överklagande">

## Överklagande

<section id="18" class="paragraf">

### 18 §

I [40 §](#40) förvaltningslagen ([2017:900](https://selex.se/eli/sfs/2017/900)) finns bestämmelser om överklagande till allmän förvaltningsdomstol. Andra beslut än beslut om hinder mot utbetalning enligt [15 §](#15) och beslut om återkrav enligt [17 §](#17) får dock inte överklagas. Förordning ([2025:1008](https://selex.se/eli/sfs/2025/1008)).

</section>

</section>
<section id="bemyndigande">

## Bemyndigande

<section id="19" class="paragraf">

### 19 §

Folkhälsomyndigheten får meddela föreskrifter om verkställigheten av denna förordning.


</section>

</section>
<section id="övergångsbestämmelser">

## Övergångsbestämmelser

[2020:429](https://selex.se/eli/sfs/2020/429)

1. Denna förordning träder i kraft den 1 juli 2020.

2. Förordningen tillämpas första gången i fråga om statsbidrag för kalenderåret 2021.

[2025:1008](https://selex.se/eli/sfs/2025/1008)

1. Denna förordning träder i kraft den 1 januari 2026.

2. Äldre bestämmelser gäller fortfarande för statsbidrag som beviljats före ikraftträdandet.

</section>

</article>