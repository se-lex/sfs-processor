---
beteckning: "2018:1533"
rubrik: Förordning om statsbidrag för säkerhetshöjande åtgärder till organisationer inom det civila samhället
departement: Socialdepartementet
utfardad_datum: 2018-08-30
ikraft_datum: 2018-10-01
publicerad_datum: 2026-01-02
pdf_url: https://svenskforfattningssamling.se/sites/default/files/sfs/2018-08/SFS2018-1533.pdf
andringsforfattningar:
  - beteckning: "2023:605"
    rubrik: Förordning om ändring i förordningen om statsbidrag för säkerhetshöjande åtgärder till organisationer inom det civila samhället
    ikraft_datum: 2024-01-01
    anteckningar: "ändr. 2, 4, 6, 12, 13, 16, 17, 19, 21, 22 §§; nya 3 a, 4 a, 8 a §§, rubr. närmast före 3 a §"
  - beteckning: "2025:2"
    rubrik: Förordning om ändring i förordningen om statsbidrag för säkerhetshöjande åtgärder till organisationer inom det civila samhället
    ikraft_datum: 2025-02-01
    anteckningar: upph. 5 §; ändr. 13 §
  - beteckning: "2025:8"
    rubrik: Förordning om ändring i förordningen om statsbidrag för säkerhetshöjande åtgärder till organisationer inom det civila samhället
    ikraft_datum: 2025-12-30
    anteckningar: "nuvarande 8 a § betecknas 9 a §; ändr. 6, 7, 8, 9, 12, 16, 18, 23 §§; nya 7 a, 8 a, 8 b, 15 a, 16 a, 16 b, 17 a §§, rubr. närmast före 15 a, 17 a §§"
  - beteckning: "2025:903"
    rubrik: Förordning om ändring i förordningen om statsbidrag för säkerhetshöjande åtgärder till organisationer inom det civila samhället
    ikraft_datum: 2026-01-01
    anteckningar: "ändr. 2, 9, 12, 13, 15 a, 16, 16 b, 17, 17 a, 19, 21, 22 §§"
---
<article selex:utfardad_datum="2018-08-30" selex:ikraft_datum="2018-10-01">

# Förordning om statsbidrag för säkerhetshöjande åtgärder till organisationer inom det civila samhället

<section id="inledande-bestämmelser">

## Inledande bestämmelser

<section id="1" class="paragraf">

### 1 §

Denna förordning innehåller bestämmelser om statsbidrag för säkerhetshöjande åtgärder till organisationer inom det civila samhället.

Statsbidrag enligt denna förordning lämnas i mån av tillgång på medel.

Förordningen är meddelad med stöd av [8 kap. 7 § regeringsformen](https://selex.se/eli/sfs/1974/152#kap8.7).

</section>
<section id="2" class="paragraf">

### 2 §

Myndigheten för ungdoms- och civilsamhällesfrågor prövar frågor om statsbidrag enligt denna förordning. Förordning ([2025:903](https://selex.se/eli/sfs/2025/903)).

</section>

</section>
<section id="ändamål-med-statsbidraget">

## Ändamål med statsbidraget

<section id="3" class="paragraf">

### 3 §

Statsbidraget ska bidra till att tillgodose behov av säkerhetshöjande åtgärder hos organisationer inom det civila samhället vars verksamhet påverkas av rädsla för hot, våld och trakasserier.

</section>

</section>
<section id="formerna-för-statsbidraget">

## Formerna för statsbidraget

<section id="3a" class="paragraf">

### 3 a §

Statsbidrag lämnas i form av projektbidrag eller verksamhetsbidrag. Förordning ([2023:605](https://selex.se/eli/sfs/2023/605)).

</section>

</section>
<section id="vad-statsbidrag-får-lämnas-för">

## Vad statsbidrag får lämnas för

<section id="4" class="paragraf">

### 4 §

Projektbidrag och verksamhetsbidrag får lämnas för säkerhetshöjande åtgärder i form av

1. skydd av byggnader, lokaler eller andra anläggningar där organisationen bedriver verksamhet, och

2. personella resurser eller tekniska lösningar för bevakning av sådana byggnader, lokaler och andra anläggningar som avses i 1. Förordning ([2023:605](https://selex.se/eli/sfs/2023/605)).

</section>
<section id="4a" class="paragraf">

### 4 a §

Verksamhetsbidrag får även lämnas för andra säkerhetshöjande åtgärder än sådana som anges i [4 §](#4). Förordning ([2023:605](https://selex.se/eli/sfs/2023/605)).

</section>

</section>
<section id="förutsättningar-för-statsbidra">

## Förutsättningar för statsbidrag

<section id="5" class="paragraf" selex:status="upphavd" selex:upphavd="true">

### 5 §

Har upphävts genom förordning ([2025:2](https://selex.se/eli/sfs/2025/2)).

</section>
<section id="6" class="paragraf">

### 6 §

Statsbidrag får lämnas till en ideell förening som

1. i sin verksamhet bidrar till att främja mänskliga rättigheter och värna demokratin,

2. är självständig,

3. är demokratiskt uppbyggd, och

4. bedriver verksamhet i Sverige sedan minst två år före det datum då ansökan om bidrag lämnas in.

En förutsättning för statsbidrag enligt första stycket är att organisationens verksamhet påverkas av rädsla för hot, våld eller trakasserier som har samband med

1. hudfärg, nationellt eller etniskt ursprung, trosbekännelse, kön, ålder, funktionsnedsättning, sexuell läggning, könsöverskridande identitet eller uttryck eller annan liknande omständighet, eller

2. organisationens arbete mot rasism eller liknande former av fientlighet. Förordning ([2025:8](https://selex.se/eli/sfs/2025/8)).

</section>
<section id="7" class="paragraf">

### 7 §

Statsbidrag får under de förutsättningar som anges i [6 §](#6) andra stycket även lämnas till en stiftelse som saknar vinstsyfte och som uppfyller kraven i [6 §](#6) första stycket 1, 2 och 4. Förordning ([2025:8](https://selex.se/eli/sfs/2025/8)).

</section>
<section id="7a" class="paragraf">

### 7 a §

Statsbidrag får under de förutsättningar som anges i [6 §](#6) andra stycket även lämnas till ett registrerat trossamfund i den mening som avses i [5 §](#5) lagen ([1998:1593](https://selex.se/eli/sfs/1998/1593)) om trossamfund och en församling inom ett sådant trossamfund, under förutsättning att trossamfundet eller församlingen uppfyller kraven i [6 §](#6) första stycket 1, 2 och 4. Förordning ([2025:8](https://selex.se/eli/sfs/2025/8)).

</section>
<section id="8" class="paragraf">

### 8 §

Statsbidrag enligt [7 §](#7) får inte lämnas till en stiftelse som är statlig eller kommunal, eller som kontrolleras av ett företag eller har som ändamål att främja en enskild familj eller släkt. Förordning ([2025:8](https://selex.se/eli/sfs/2025/8)).

</section>
<section id="8a" class="paragraf">

### 8 a §

Statsbidrag får inte lämnas till en organisation om den eller någon av dess företrädare som agerar inom ramen för verksamheten

1. utövar våld, tvång eller hot mot en person eller på annat sätt kränker en persons grundläggande fri- och rättigheter,

2. diskriminerar personer eller grupper av personer eller på annat sätt bryter mot principen om alla människors lika värde,

3. försvarar, främjar eller uppmanar till sådana ageranden som anges i 1 eller 2, eller

4. motarbetar det demokratiska styrelseskicket.

Bidrag får inte heller lämnas till en organisation om det framkommer att någon av dess samarbetsorganisationer, eller en företrädare för samarbetsorganisationen, agerar på ett sådant sätt som anges i första stycket. Förordning ([2025:8](https://selex.se/eli/sfs/2025/8)).

</section>
<section id="8b" class="paragraf">

### 8 b §

Om en organisation, dess företrädare, organisationens samarbetsorganisation eller samarbetsorganisationens företrädare har agerat på ett sådant sätt som anges i [8 a §](#8a), får statsbidrag ändå lämnas till organisationen om det finns särskilda skäl. Vid denna bedömning ska det särskilt beaktas om

1. organisationen har tagit avstånd från agerandet,

2. organisationen har vidtagit adekvata åtgärder för att säkerställa att agerandet inte upprepas,

3. det är fråga om ett enstaka agerande, och

4. agerandet ligger långt tillbaka i tiden.

Vid allvarliga överträdelser av en samarbetsorganisation, eller dess företrädare, ska det vid bedömningen även särskilt beaktas om samarbetet har avbrutits. Förordning ([2025:8](https://selex.se/eli/sfs/2025/8)).

</section>
<section id="9" class="paragraf">

### 9 §

Statsbidrag får inte lämnas till en organisation som

1. är under rekonstruktion, i likvidation eller försatt i konkurs,

2. har skatte- eller avgiftsskulder eller andra skulder som har lämnats över till Kronofogdemyndigheten och som vid indrivning handläggs som allmänt mål, eller

3. har en skuld som inte har betalats i rätt tid och som avser återkrav av bidrag som har lämnats av Myndigheten för ungdoms- och civilsamhällesfrågor. Förordning ([2025:903](https://selex.se/eli/sfs/2025/903)).

</section>
<section id="9a" class="paragraf">

### 9 a §

Statsbidrag får inte lämnas för en åtgärd för vilken det har beviljats ett annat offentligt stöd. Förordning ([2025:8](https://selex.se/eli/sfs/2025/8)).

</section>
<section id="10" class="paragraf">

### 10 §

Statsbidrag får lämnas endast om den sökande förbinder sig att

1. under minst fyra år från det att bidraget betalats ut slutligt använda de byggnader, lokaler eller anläggningar som bidraget avser för de ändamål och i enlighet med de villkor som beslutades när bidraget beviljades, och

2. under åtgärdernas ekonomiska livslängd inte överlåta den eller de byggnader, lokaler eller anläggningar som bidraget avser till någon som avser att använda dem för annat ändamål eller med andra villkor än de villkor som beslutades när bidraget beviljades eller, om sådan överlåtelse görs, återbetala bidraget proportionellt i förhållande till åtgärdernas återstående livslängd.

</section>
<section id="11" class="paragraf">

### 11 §

Om en ansökan avser åtgärder i byggnader, lokaler eller andra anläggningar som ägs av någon annan än den sökande, får bidrag lämnas endast om ägaren förbinder sig att under åtgärdernas ekonomiska livslängd inte ta ut högre ersättning för nyttjandet av byggnaderna, lokalerna eller anläggningarna på grund av den standardförbättring som åtgärderna medfört till den del de finansierats med bidrag.

</section>

</section>
<section id="ansökan">

## Ansökan

<section id="12" class="paragraf">

### 12 §

En ansökan om statsbidrag ska göras skriftligen av en behörig företrädare för organisationen. Ansökan ska ha kommit in till Myndigheten för ungdoms- och civilsamhällesfrågor senast vid den tidpunkt som myndigheten bestämmer. Den sökande ska lämna de handlingar och uppgifter som myndigheten behöver för att kunna pröva ansökan. Förordning ([2025:903](https://selex.se/eli/sfs/2025/903)).

</section>

</section>
<section id="yttrande-av-polismyndigheten">

## Yttrande av Polismyndigheten

<section id="13" class="paragraf">

### 13 §

Innan ett beslut om att bevilja statsbidrag fattas ska Myndigheten för ungdoms- och civilsamhällesfrågor inhämta ett yttrande över ansökan från Polismyndigheten. Polismyndigheten ska i sitt yttrande redovisa sin bedömning av behovet av de åtgärder som ansökan avser och lämna de eventuella upplysningar i övrigt som myndigheten bedömer kan ha betydelse vid prövningen av ansökan. Förordning ([2025:903](https://selex.se/eli/sfs/2025/903)).

</section>

</section>
<section id="beslut-och-utbetalning">

## Beslut och utbetalning

<section id="14" class="paragraf">

### 14 §

I ett beslut om statsbidrag ska det anges för vilka åtgärder bidraget beviljas. Beslutet om bidrag får förenas med villkor som ska framgå av beslutet. I beslutet ska även sista dag anges för redovisning enligt [16 §](#16).

</section>
<section id="15" class="paragraf">

### 15 §

Statsbidraget betalas ut vid ett tillfälle för varje ansökan. Om bidraget överstiger fem prisbasbelopp enligt [2 kap. 6 och 7 §§ socialförsäkringsbalken](https://selex.se/eli/sfs/2010/110#kap2.6), får det dock betalas ut vid två tillfällen.

</section>

</section>
<section id="anmälningsskyldighet">

## Anmälningsskyldighet

<section id="15a" class="paragraf">

### 15 a §

Den som ansöker om eller har beviljats statsbidrag enligt denna förordning ska utan dröjsmål anmäla sådana ändrade förhållanden som kan påverka rätten till eller storleken på bidraget till Myndigheten för ungdoms- och civilsamhällesfrågor. Förordning ([2025:903](https://selex.se/eli/sfs/2025/903)).

</section>

</section>
<section id="redovisning">

## Redovisning

<section id="16" class="paragraf">

### 16 §

En bidragsmottagare ska senast vid den tidpunkt som anges i beslutet till Myndigheten för ungdoms- och civilsamhällesfrågor lämna en ekonomisk redovisning av de mottagna medlen och en redogörelse för vad medlen har använts till. Bidragsmottagaren ska också, om möjligt, redovisa vilka resultat som har uppnåtts och hur resultaten förhåller sig till det ändamål som bidraget har beviljats för.

Redovisningen ska göras på det sätt som myndigheten bestämmer.

Bidragsmottagaren ska även lämna de övriga uppgifter och handlingar som myndigheten begär. Förordning ([2025:903](https://selex.se/eli/sfs/2025/903)).

</section>
<section id="16a" class="paragraf">

### 16 a §

En revisor ska granska om den ekonomiska redovisningen enligt [16 §](#16) är tillförlitlig och om räkenskaperna är rättvisande. Revisorns rapport över granskningen ska bifogas redovisningen.

Om det bidrag som har tagits emot uppgår till minst fem prisbasbelopp enligt [2 kap. 6 och 7 §§ socialförsäkringsbalken](https://selex.se/eli/sfs/2010/110#kap2.6), ska revisorn vara auktoriserad eller godkänd. Förordning ([2025:8](https://selex.se/eli/sfs/2025/8)).

</section>
<section id="16b" class="paragraf">

### 16 b §

En bidragsmottagare ska på begäran av Myndigheten för ungdoms- och civilsamhällesfrågor lämna de uppgifter och handlingar som myndigheten behöver för att granska redovisningen enligt [16 §](#16). Förordning ([2025:903](https://selex.se/eli/sfs/2025/903)).

</section>
<section id="17" class="paragraf">

### 17 §

Myndigheten för ungdoms- och civilsamhällesfrågor ska senast den 1 april varje år lämna en sammanfattande redogörelse till regeringen för vad statsbidragen har använts till och, om möjligt, ge en samlad bedömning av bidragets resultat i förhållande till dess syfte. Förordning ([2025:903](https://selex.se/eli/sfs/2025/903)).

</section>

</section>
<section id="hinder-mot-utbetalning">

## Hinder mot utbetalning

<section id="17a" class="paragraf">

### 17 a §

Myndigheten för ungdoms- och civilsamhällesfrågor får besluta att ett beviljat statsbidrag helt eller delvis inte ska betalas ut om bidragsmottagaren inte längre uppfyller villkoren för det eller om det finns grund för återbetalning enligt [18 §](#18). Beslutet gäller omedelbart. Förordning ([2025:903](https://selex.se/eli/sfs/2025/903)).

</section>

</section>
<section id="återbetalning-och-återkrav">

## Återbetalning och återkrav

<section id="18" class="paragraf">

### 18 §

En bidragsmottagare är skyldig att betala tillbaka statsbidraget om

1. mottagaren genom att lämna oriktiga uppgifter eller på något annat sätt har orsakat att bidrag har lämnats felaktigt eller med för högt belopp,

2. bidraget av något annat skäl har lämnats felaktigt eller med för högt belopp och mottagaren borde ha insett detta,

3. bidraget helt eller delvis inte har utnyttjats eller använts för de ändamål som det har beviljats för,

4. mottagaren inte har lämnat en sådan redovisning som avses i [16 §](#16) eller sådana uppgifter och handlingar som avses i [16 b §](#16b),

5. ett åtagande enligt 10 eller [11 §](#11) eller andra villkor i beslutet om bidrag inte har följts, eller

6. mottagaren inte uppfyller villkoren i [8 a §](#8a) och det inte finns sådana särskilda skäl enligt [8 b §](#8b) som innebär att bidrag ändå får lämnas. Förordning ([2025:8](https://selex.se/eli/sfs/2025/8)).

</section>
<section id="19" class="paragraf">

### 19 §

Om bidragsmottagaren är återbetalningsskyldig enligt [18 §](#18), ska Myndigheten för ungdoms- och civilsamhällesfrågor besluta att helt eller delvis kräva tillbaka statsbidraget. Förordning ([2025:903](https://selex.se/eli/sfs/2025/903)).

</section>
<section id="20" class="paragraf">

### 20 §

Om ett belopp som har återkrävts med stöd av [19 §](#19) inte betalats i rätt tid, ska dröjsmålsränta enligt räntelagen ([1975:635](https://selex.se/eli/sfs/1975/635)) tas ut på beloppet.

</section>
<section id="21" class="paragraf">

### 21 §

Om det finns särskilda skäl, får Myndigheten för ungdoms- och civilsamhällesfrågor helt eller delvis avstå från ett krav på återbetalning enligt [19 §](#19) eller ett krav på ränta enligt [20 §](#20). Förordning ([2025:903](https://selex.se/eli/sfs/2025/903)).

</section>

</section>
<section id="bemyndigande">

## Bemyndigande

<section id="22" class="paragraf">

### 22 §

Myndigheten för ungdoms- och civilsamhällesfrågor får meddela

1. ytterligare föreskrifter om statsbidrag för säkerhetshöjande åtgärder enligt 4 och [4 a §](#4a)§, och

2. föreskrifter om verkställigheten av denna förordning. Förordning ([2025:903](https://selex.se/eli/sfs/2025/903)).

</section>

</section>
<section id="överklagande">

## Överklagande

<section id="23" class="paragraf">

### 23 §

I [40 §](#40) förvaltningslagen ([2017:900](https://selex.se/eli/sfs/2017/900)) finns bestämmelser om överklagande till allmän förvaltningsdomstol. Andra beslut enligt denna förordning än beslut om hinder mot utbetalning enligt [17 a §](#17a) och beslut om återkrav enligt 19 och [21 §](#21)§ får dock inte överklagas. Förordning ([2025:8](https://selex.se/eli/sfs/2025/8)).


</section>

</section>
<section id="övergångsbestämmelser" selex:status="upphavd" selex:upphavd="true">

## Övergångsbestämmelser

[2023:605](https://selex.se/eli/sfs/2023/605)

1. Denna förordning träder i kraft den 1 januari 2024.

2. Myndigheten för stöd till trossamfund ska efter ikraftträdandet handlägga ansökningar om statsbidrag som har lämnats in till Kammarkollegiet. Kammarkollegiet ska överlämna handlingarna till Myndigheten för stöd till trossamfund.

3. Äldre bestämmelser gäller fortfarande för statsbidrag som har beviljats före ikraftträdandet.

[2025:2](https://selex.se/eli/sfs/2025/2)

1. Denna förordning träder i kraft den 1 februari 2025.

2. Statsbidrag får under tiden till och med den 29 december 2025 beviljas trossamfund, samverkansorgan och församlingar som den 31 december 2024 omfattades av den upphävda [5 §](#5).

3. Den upphävda [5 §](#5) gäller fortfarande för statsbidrag som har beviljats före ikraftträdandet.

[2025:8](https://selex.se/eli/sfs/2025/8)

1. Denna förordning träder i kraft den 30 december 2025.

2. Äldre bestämmelser gäller fortfarande för statsbidrag som har beviljats före ikraftträdandet.

[2025:903](https://selex.se/eli/sfs/2025/903)

1. Denna förordning träder i kraft den 1 januari 2026.

2. Det som anges i [9 §](#9) 3 gäller även i fråga om bidrag som har lämnats av Myndigheten för stöd till trossamfund före ikraftträdandet.

3. Om Myndigheten för stöd till trossamfund har lämnat statsbidrag före ikraftträdandet ska en sådan redovisning som avses i [16 §](#16) första stycket lämnas till Myndigheten för ungdoms- och civilsamhällesfrågor senast vid den tidpunkt som anges i beslutet om statsbidrag.

</section>

</article>