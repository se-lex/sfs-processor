---
beteckning: "2013:513"
rubrik: Lag om ersättning för kostnader till följd av vård i ett annat land inom Europeiska ekonomiska samarbetsområdet
departement: Socialdepartementet
utfardad_datum: 2013-06-13
ikraft_datum: 2013-10-01
publicerad_datum: 2025-12-08
forarbeten: - "PROP 2012/13:150"
  - "BET 2012/13:SoU23"
  - "RSKR 2012/13:269"
pdf_url: https://rkrattsdb.gov.se/SFSdoc/13/130513.pdf
andringsforfattningar:
  - beteckning: "2015:330"
    rubrik: Lag om ändring i lagen om ersättning för kostnader till följd av vård i ett annat land inom Europeiska ekonomiska samarbetsområdet
    ikraft_datum: 2016-01-01
    anteckningar: ändr. 3 §
  - beteckning: "2016:153"
    rubrik: Lag om ändring i lagen om ersättning för kostnader till följd av vård i ett annat land inom Europeiska ekonomiska samarbetsområdet
    ikraft_datum: 2016-04-15
    anteckningar: ändr. 3 §
  - beteckning: "2016:657"
    rubrik: Lag om ändring i lagen om ersättning för kostnader till följd av vård i ett annat land inom Europeiska ekonomiska samarbetsområdet
    ikraft_datum: 2016-07-01
    anteckningar: ändr. 14 §
  - beteckning: "2017:65"
    rubrik: Lag om ändring i lagen om ersättning för kostnader till följd av vård i ett annat land inom Europeiska ekonomiska samarbetsområdet
    ikraft_datum: 2017-04-01
    anteckningar: "ändr. 3, 12 §§"
  - beteckning: "2019:959"
    rubrik: Lag om ändring i lagen om ersättning för kostnader till följd av vård i ett annat land inom Europeiska ekonomiska samarbetsområdet
    ikraft_datum: 2020-01-01
    anteckningar: "ändr. 4, 12, 13 §§"
  - beteckning: "2025:1438"
    rubrik: Lag om ändring i lagen om ersättning för kostnader till följd av vård i ett annat land inom Europeiska ekonomiska samarbetsområdet
    ikraft_datum: 2026-01-01
    anteckningar: ändr. 10 §
---
<article selex:utfardad_datum="2013-06-13" selex:ikraft_datum="2013-10-01">

# Lag om ersättning för kostnader till följd av vård i ett annat land inom Europeiska ekonomiska samarbetsområdet

<section id="inledande-bestämmelser-och-til">

## Inledande bestämmelser och tillämpningsområde

<section id="1" class="paragraf">

### 1 §

Denna lag innehåller bestämmelser om ersättning till patienter för kostnader som uppkommit till följd av att de har tagit emot vård i ett annat land inom Europeiska ekonomiska samarbetsområdet (EES).

Bestämmelser om ersättning till patienter för kostnader för vård finns även i Europaparlamentets och rådets förordning (EG) nr 883/2004 av den 29 april 2004 om samordning av de sociala trygghetssystemen.

</section>
<section id="2" class="paragraf">

### 2 §

Denna lag ska inte tillämpas i de fall en patients rätt till ersättning grundar sig på förordning (EG) nr 883/2004.

</section>
<section id="3" class="paragraf">

### 3 §

I denna lag avses med

1. vård: de åtgärder och produkter som omfattas av definitionerna i punkterna 2, 3 och 5–9,

2. hälso- och sjukvård: åtgärder för att medicinskt förebygga, utreda och behandla sjukdomar och skador samt sjuktransporter,

3. tandvård: åtgärder som avses i [1 §](#1) tandvårdslagen ([1985:125](https://selex.se/eli/sfs/1985/125)),

4. hälso- och sjukvårdspersonal: läkare, sjuksköterska med ansvar för allmän hälso- och sjukvård, tandläkare, barnmorska eller farmaceut i den mening som avses i Europaparlamentets och rådets direktiv 2[005/36/EG](https://eur-lex.europa.eu/legal-content/SV/ALL/?uri=celex%3A3005L0036) av den 7 september 2005 om erkännande av yrkeskvalifikationer, i lydelsen enligt Europaparlamentets och rådets direktiv 2013/55/EU, eller annan person som utövar yrkesverksamhet inom hälso- och sjukvård som är begränsad till ett reglerat yrke enligt definitionen i artikel 3.1 a i direktiv 2[005/36/EG](https://eur-lex.europa.eu/legal-content/SV/ALL/?uri=celex%3A3005L0036), eller en person som anses som hälso- och sjukvårdspersonal enligt den behandlande medlemsstatens lagstiftning,

5. läkemedel: sådana läkemedel som enligt läkemedelslagen ([2015:315](https://selex.se/eli/sfs/2015/315)) är avsedda att tillföras människor,

6. andra varor: sådana varor som avses i 18 och [20 §](#20)§ lagen ([2002:160](https://selex.se/eli/sfs/2002/160)) om läkemedelsförmåner m.m.,

7. hjälpmedel: sådana hjälpmedel som avses i 8 kap. [7 §](#kap8.7) hälso- och sjukvårdslagen ([2017:30](https://selex.se/eli/sfs/2017/30)),

8. förbrukningsartiklar: sådana förbrukningsartiklar som avses i 8 kap. [9 §](#kap8.9) hälso- och sjukvårdslagen,

9. övriga vårdprodukter: produkter som inte omfattas av definitionerna i punkterna 5–8 men som tillhandahålls vid hälso- och sjukvård eller tandvård och som en patient får vid vårdtillfället. Lag ([2017:65](https://selex.se/eli/sfs/2017/65)).

</section>
<section id="4" class="paragraf">

### 4 §

Det som i denna lag sägs om en region gäller även en kommun som inte ingår i en region. Lag ([2019:959](https://selex.se/eli/sfs/2019/959)).

</section>

</section>
<section id="rätten-till-ersättning">

## Rätten till ersättning

<section id="5" class="paragraf">

### 5 §

En patient har rätt till ersättning för kostnader som har uppkommit till följd av att han eller hon har tagit emot vård i ett annat land inom EES om

1. patienten när kostnaderna uppkom tillhörde den personkrets för vilken Sverige är behörigt att meddela sådant tillstånd till vård utanför bosättningsmedlemsstaten som avses i artikel 20 i förordning (EG) nr 883/2004,

2. vården har tillhandahållits av hälso- och sjukvårdspersonal, och

3. patienten skulle haft rätt att få vården bekostad av det allmänna om den tillhandahållits i Sverige.

</section>

</section>
<section id="ersättningens-storlek">

## Ersättningens storlek

<section id="6" class="paragraf">

### 6 §

Ersättning lämnas med högst det belopp som motsvarar de faktiska kostnader för vården som har uppkommit för patienten.

</section>
<section id="7" class="paragraf">

### 7 §

För hälso- och sjukvård och för annan tandvård än sådan som avses i [10 §](#10) ska ersättningen bestämmas till ett belopp som motsvarar den vårdkostnad som skulle ha uppkommit om patientens vård hade tillhandahållits i Sverige. Detsamma gäller för läkemedel, andra varor, hjälpmedel, förbrukningsartiklar och övriga vårdprodukter som en patient har tagit emot vid vårdtillfället.

Vid bestämmande av ersättningens storlek ska avdrag göras med ett belopp som motsvarar de avgifter som patienten skulle ha betalat för vården i Sverige.

</section>
<section id="8" class="paragraf">

### 8 §

För hjälpmedel och förbrukningsartiklar som en patient har införskaffat vid någon annan tidpunkt än vårdtillfället ska ersättningen bestämmas på samma sätt som anges i [7 §](#7).

</section>
<section id="9" class="paragraf">

### 9 §

För läkemedel och andra varor som en patient har införskaffat vid en annan tidpunkt än vårdtillfället, och för vilka det finns en åtminstone likvärdig produkt inom läkemedelsförmånerna enligt lagen ([2002:160](https://selex.se/eli/sfs/2002/160)) om läkemedelsförmåner m.m., ska ersättningen bestämmas till ett belopp som motsvarar den kostnadsreducering som patienten skulle haft rätt till om läkemedlet eller varan hade ingått i läkemedelsförmånerna.

Vid bestämmandet av ersättning enligt första stycket ska för varje läkemedel eller vara ett kostnadsbelopp fastställas som motsvarar det lägsta försäljningspris som har fastställts för en produkt som är åtminstone likvärdig och som ingår i läkemedelsförmånerna. Om det finns medicinska skäl, får dock ett högre försäljningspris fastställas. Det belopp som vid en jämförelse mellan det fastställda kostnadsbeloppet och den faktiska kostnad som patienten har haft är lägst, ska läggas till grund för ersättningens bestämmande.

</section>
<section id="10" class="paragraf" selex:status="upphord" selex:upphor_datum="2026-01-01">

### 10 §

För tandvård som hade berättigat till stöd enligt lagen ([2008:145](https://selex.se/eli/sfs/2008/145)) om statligt tandvårdsstöd om den hade tillhandahållits i Sverige ska ersättningen bestämmas till ett belopp som motsvarar vad Försäkringskassan skulle ha betalat om tandvården tillhandahållits i Sverige. Detsamma gäller för läkemedel och övriga vårdprodukter som en patient har tagit emot vid vårdtillfället.

</section>
<section id="10" class="paragraf" selex:status="ikraft" selex:ikraft_datum="2026-01-01">

### 10 §

För tandvård som hade berättigat till stöd enligt lagen ([2008:145](https://selex.se/eli/sfs/2008/145)) om statligt tandvårdsstöd om den hade tillhandahållits i Sverige ska ersättningen bestämmas till ett belopp som motsvarar det tandvårdsbidrag och den tandvårdsersättning som Försäkringskassan skulle ha betalat om tandvården tillhandahållits i Sverige. Detsamma gäller för läkemedel och övriga vårdprodukter som patienten har tagit emot vid vårdtillfället.

Vid beräkningen av ersättning för tandvård som hade berättigat till särskild tandvårdsersättning om den hade tillhandahållits i Sverige gäller inte 2 kap. [6 §](#kap2.6) andra stycket lagen om statligt tandvårdsstöd. Lag ([2025:1438](https://selex.se/eli/sfs/2025/1438)).

</section>

</section>
<section id="förhandsbesked">

## Förhandsbesked

<section id="11" class="paragraf">

### 11 §

Om en patient ansöker om det, ska Försäkringskassan lämna förhandsbesked om

1. huruvida patienten har rätt till ersättning enligt denna lag för viss vård som han eller hon avser att ta emot vid ett visst vårdtillfälle i ett annat EES-land, och

2. det högsta belopp ersättning kan betalas ut med för denna vård.

Har förhandsbesked lämnats enligt första stycket är Försäkringskassan skyldig att vid senare prövning av frågan om ersättning till patienten för den angivna vården betala ut minst det belopp som angetts i förhandsbeskedet.

</section>

</section>
<section id="utrednings--och-uppgiftsskyldi">

## Utrednings- och uppgiftsskyldighet

<section id="12" class="paragraf">

### 12 §

Försäkringskassan ska, om det inte är uppenbart obehövligt, i ett ärende om ersättning eller förhandsbesked enligt denna lag inhämta ett yttrande från den region som enligt hälso- och sjukvårdslagen ([2017:30](https://selex.se/eli/sfs/2017/30)) har ansvar för patientens vård i Sverige.

Om en region ska yttra sig i ett ärende som avser ersättning för hjälpmedel som berör en kommun som ingår i regionen, ska regionen inför yttrandet samråda med kommunen. Lag ([2019:959](https://selex.se/eli/sfs/2019/959)).

</section>
<section id="13" class="paragraf">

### 13 §

Myndigheter ska inom ramen för ett förfarande enligt [12 §](#12) eller på begäran lämna Försäkringskassan, regioner och kommuner sådana uppgifter som är av betydelse för tillämpningen av denna lag. Lag ([2019:959](https://selex.se/eli/sfs/2019/959)).

</section>

</section>
<section id="beslut-om-ersättning-och-förha">

## Beslut om ersättning och förhandsbesked

<section id="14" class="paragraf">

### 14 §

Försäkringskassan prövar, efter ansökan från en patient, frågor om ersättning enligt denna lag.

Vid prövningen av ansökan ska särskilt beaktas

1. sjukdomens eller skadans karaktär och förväntade utveckling,

2. patientens individuella omständigheter i övrigt, och

3. om det finns skäl att prioritera hanteringen av ansökan med beaktande av 1 eller 2.

Ett beslut om ersättning eller förhandsbesked ska alltid innehålla de skäl som ligger till grund för beslutet.

Beslutade ersättningar betalas ut av Försäkringskassan. Lag ([2016:657](https://selex.se/eli/sfs/2016/657)).

</section>
<section id="15" class="paragraf">

### 15 §

Beslut om ersättning eller förhandsbesked ska fattas så snart det är möjligt och senast 90 dagar från det att en fullständig ansökan har kommit in till Försäkringskassan. Om det finns särskilda skäl, får denna tid överskridas.

</section>

</section>
<section id="överklagande">

## Överklagande

<section id="16" class="paragraf">

### 16 §

Försäkringskassans beslut om ersättning eller förhandsbesked enligt denna lag får överklagas till allmän förvaltningsdomstol.

Prövningstillstånd krävs vid överklagande till kammarrätten.


</section>

</section>
<section id="övergångsbestämmelser">

## Övergångsbestämmelser

[2013:513](https://selex.se/eli/sfs/2013/513)

1. Denna lag träder i kraft den 1 oktober 2013.

2. Lagen ska inte tillämpas för vårdkostnader som har uppkommit före lagens ikraftträdande.

</section>

</article>