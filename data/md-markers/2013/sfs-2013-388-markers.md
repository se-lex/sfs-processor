---
beteckning: "2013:388"
rubrik: Lag om tillämpning av Europeiska unionens statsstödsregler
departement: Klimat- och näringslivsdepartementet
utfardad_datum: 2013-05-30
ikraft_datum: 2013-07-01
publicerad_datum: 2026-01-02
forarbeten: - "PROP 2012/13:84"
  - "BET 2012/13:NU19"
  - "RSKR 2012/13:249"
pdf_url: https://rkrattsdb.gov.se/SFSdoc/13/130388.pdf
andringsforfattningar:
  - beteckning: "2016:604"
    rubrik: Lag om ändring i lagen om tillämpning av Europeiska unionens statsstödsregler
    ikraft_datum: 2016-07-01
    anteckningar: "ändr. 1, 4, 5, 13 §§, rubr. närmast före 12 §; nya 12 a, 14 §§, rubr. närmast före 14 §"
  - beteckning: "2017:988"
    rubrik: Lag om ändring i lagen om tillämpning av Europeiska unionens statsstödsregler
    ikraft_datum: 2018-01-01
    anteckningar: ändr. 5 §
  - beteckning: "2025:1047"
    rubrik: Lag om ändring i lagen om tillämpning av Europeiska unionens statsstödsregler
    ikraft_datum: 2026-01-01
    anteckningar: ändr. 12 a §
---
<article selex:utfardad_datum="2013-05-30" selex:ikraft_datum="2013-07-01">

# Lag om tillämpning av Europeiska unionens statsstödsregler

<section id="lagens-tillämpningsområde">

## Lagens tillämpningsområde

<section id="1" class="paragraf">

### 1 §

Denna lag innehåller bestämmelser om tillämpning av Europeiska unionens statsstödsregler.

Med olagligt stöd avses i denna lag stöd som lämnas i strid med genomförandeförbudet i artikel 108.3 i fördraget om Europeiska unionens funktionssätt (EUF-fördraget). Lag ([2016:604](https://selex.se/eli/sfs/2016/604)).

</section>

</section>
<section id="skyldighet-att-återkräva-olagl">

## Skyldighet att återkräva olagligt stöd

<section id="2" class="paragraf">

### 2 §

Den som har lämnat olagligt stöd ska återkräva stödet, om inte återkrav får underlåtas enligt EU-rätten.

Frågor om återkrav enligt första stycket av stöd som har lämnats av staten prövas av den myndighet som regeringen bestämmer.

</section>

</section>
<section id="skyldighet-att-återbetala-olag">

## Skyldighet att återbetala olagligt stöd

<section id="3" class="paragraf">

### 3 §

Den som har tagit emot olagligt stöd ska enligt EU-rätten betala tillbaka stödet, om inte återbetalning enligt unionsrätten får underlåtas.

</section>

</section>
<section id="ränta">

## Ränta

<section id="4" class="paragraf">

### 4 §

Av EU-rätten följer att den som ska betala tillbaka ett olagligt stöd ska betala ränta på stödbeloppet från den dag då stödet stod till stödmottagarens förfogande till den dag då stödet betalas tillbaka. Om Europeiska kommissionen beslutar att ett olagligt stöd är förenligt med den inre marknaden följer av EU-rätten att stödmottagaren ska betala ränta på stödbeloppet från den dag då stödet stod till stödmottagarens förfogande till den dag då Europeiska kommissionen meddelar beslutet.

I kapitel V i kommissionens förordning (EG) nr 794/2004 av den 21 april 2004 om genomförande av rådets förordning [(EU) 2015/1589](https://eur-lex.europa.eu/legal-content/SV/ALL/?uri=celex%3A31589R2015) om tillämpningsföreskrifter för artikel 108 i fördraget om Europeiska unionens funktionssätt finns bestämmelser om beräkning av ränta. Bestämmelserna ska tillämpas även i fall då kommissionen inte fattat något beslut i ärendet. Lag ([2016:604](https://selex.se/eli/sfs/2016/604)).

</section>

</section>
<section id="preskription">

## Preskription

<section id="5" class="paragraf">

### 5 §

Preskription av en fordran som avser återbetalning av olagligt stöd avbryts, förutom på de sätt som framgår av [5 §](#5) preskriptionslagen ([1981:130](https://selex.se/eli/sfs/1981/130)), på det sätt som avses i artikel 17.2 i rådets förordning [(EU) 2015/1589](https://eur-lex.europa.eu/legal-content/SV/ALL/?uri=celex%3A31589R2015) av den 13 juli 2015 om tillämpningsföreskrifter för artikel 108 i fördraget om Europeiska unionens funktionssätt. Lag ([2017:988](https://selex.se/eli/sfs/2017/988)).

</section>

</section>
<section id="talan-om-återbetalning-av-olag">

## Talan om återbetalning av olagligt stöd

<section id="6" class="paragraf">

### 6 §

Talan enligt denna lag om återbetalning av olagligt stöd och betalning av ränta på sådant stöd får väckas endast av stödgivaren.

</section>

</section>
<section id="handläggning-av-mål-om-återbet">

## Handläggning av mål om återbetalning av olagligt stöd

<section id="7" class="paragraf">

### 7 §

I mål om återbetalning av olagligt stöd enligt denna lag tillämpas bestämmelserna i rättegångsbalken om tvistemål där förlikning om saken inte är tillåten.

</section>

</section>
<section id="interimistiska-beslut">

## Interimistiska beslut

<section id="8" class="paragraf">

### 8 §

Rätten får besluta om omedelbar återbetalning av olagligt stöd och om omedelbar betalning av ränta på sådant stöd, om käranden visar sannolika skäl för sin talan.

I fråga om beslut enligt första stycket tillämpas [15 kap. 5 § andra–fjärde styckena samt 6 och 8 §§ rättegångsbalken](https://selex.se/eli/sfs/1942/740#kap15.5).

Beslut enligt första stycket får överklagas särskilt.

</section>
<section id="9" class="paragraf">

### 9 §

Betalning enligt [8 §](#8) ska ske till Länsstyrelsen i Stockholms län. Belopp som betalats till länsstyrelsen ska utan dröjsmål göras räntebärande. När en dom som avser talan om återbetalning har vunnit laga kraft, ska länsstyrelsen betala ut beloppet jämte ränta till stödgivaren i den mån talan har bifallits och till svaranden i den mån talan har lämnats utan bifall eller målet har avskrivits.

</section>

</section>
<section id="rättegångskostnader">

## Rättegångskostnader

<section id="10" class="paragraf">

### 10 §

I mål enligt denna lag tillämpas [18 kap. rättegångsbalken](https://selex.se/eli/sfs/1942/740). Om det finns särskilda skäl, får dock rätten besluta att var och en av parterna ska svara för sina rättegångskostnader.

</section>

</section>
<section id="verkställighet-av-dom-eller-be">

## Verkställighet av dom eller beslut som avser återbetalningsskyldighet

<section id="11" class="paragraf">

### 11 §

Verkställighet av en dom varigenom en stödmottagare har förpliktats att betala tillbaka olagligt stöd eller att betala ränta på sådant stöd hindras inte genom att gäldenären ställer säkerhet på något av de sätt som anges i [3 kap. 6 § första stycket 2 och 3 utsökningsbalken](https://selex.se/eli/sfs/1981/774#kap3.6).

Verkställighet av ett interimistiskt beslut varigenom en stödmottagare har förpliktats att betala tillbaka olagligt stöd eller att betala ränta på sådant stöd hindras inte genom att gäldenären ställer säkerhet på något av de sätt som anges i [3 kap. 6 § första stycket utsökningsbalken](https://selex.se/eli/sfs/1981/774#kap3.6).

</section>

</section>
<section id="upplysningsskyldighet-och-regi">

## Upplysningsskyldighet och registerföring

<section id="12" class="paragraf">

### 12 §

Den som avser att vidta eller ändra stödåtgärder som Europeiska kommissionen enligt artikel 108.3 i EUF-fördraget ska underrättas om, ska lämna upplysningar om åtgärderna till regeringen eller den myndighet som regeringen bestämmer.

Den som kan antas ha upplysningar som regeringen behöver i ett ärende om statligt stöd vid Europeiska kommissionen ska på begäran lämna dessa uppgifter till regeringen eller den myndighet som regeringen bestämmer.

</section>
<section id="12a" class="paragraf">

### 12 a §

Den som genomför en stödåtgärd som godkänts av Europeiska kommissionen eller som genom en förordning eller ett beslut av kommissionen undantagits från anmälningsskyldigheten i artikel 108.3 i EUF-fördraget ska i den omfattning som kommissionen bestämt

1. lämna uppgifter för registrering, offentliggörande och rapportering av stödåtgärden, och

2. föra register över stödåtgärden.

Regeringen eller den myndighet som regeringen bestämmer kan med stöd av [8 kap. 7 § regeringsformen](https://selex.se/eli/sfs/1974/152#kap8.7) meddela närmare föreskrifter om uppgifts- och registerskyldigheten i första stycket. Lag ([2025:1047](https://selex.se/eli/sfs/2025/1047)).

</section>

</section>
<section id="kontrollbesök">

## Kontrollbesök

<section id="13" class="paragraf">

### 13 §

När Europeiska kommissionen har beslutat om ett kontrollbesök enligt rådets förordning [(EU) 2015/1589](https://eur-lex.europa.eu/legal-content/SV/ALL/?uri=celex%3A31589R2015) har kommissionen rätt att få handräckning av Kronofogdemyndigheten för att genomföra följande åtgärder hos företag:

1. granska räkenskaper och andra affärshandlingar samt ta kopior av dessa handlingar, och

2. få tillträde till samtliga lokaler och markområden som utnyttjas av det berörda företaget.

Frågor om handräckning enligt denna paragraf prövas av Kronofogdemyndigheten. Kronofogdemyndigheten ska inte underrätta företaget om en begäran om handräckning innan verkställighet sker. Därutöver gäller bestämmelserna i utsökningsbalken om verkställighet av förpliktelser som inte avser betalningsskyldighet eller avhysning. Lag ([2016:604](https://selex.se/eli/sfs/2016/604)).

</section>

</section>
<section id="yttrande-från-europeiska-kommi">

## Yttrande från Europeiska kommissionen

<section id="14" class="paragraf">

### 14 §

Ett yttrande som lämnats av Europeiska kommissionen med tillämpning av artikel 29.2 i rådets förordning [(EU) 2015/1589](https://eur-lex.europa.eu/legal-content/SV/ALL/?uri=celex%3A31589R2015) får i allmän domstol beaktas av rätten utan åberopande av part. Parterna ska ges tillfälle att yttra sig över yttrandet. Lag ([2016:604](https://selex.se/eli/sfs/2016/604)).


</section>

</section>
<section id="övergångsbestämmelser">

## Övergångsbestämmelser

[2013:388](https://selex.se/eli/sfs/2013/388)

1. Denna lag träder i kraft den 1 juli 2013, då lagen ([1994:1845](https://selex.se/eli/sfs/1994/1845)) om tilllämpningen av Europeiska unionens statsstödsregler ska upphöra att gälla.

2. Lagen tillämpas även på olagligt stöd som lämnats före ikraftträdandet.

3. Bestämmelserna i 7–[11 §](#11)§ ska inte tillämpas i fråga om mål som är anhängiga när denna lag träder i kraft.

</section>

</article>