---
beteckning: "2023:421"
rubrik: Lag om ordningsvakter
departement: Justitiedepartementet
utfardad_datum: 2023-06-15
ikraft_datum: 2024-01-01
publicerad_datum: 2025-12-15
forarbeten: - "PROP 2022/23:91"
  - "BET 2022/23:JuU23"
  - "RSKR 2022/23:216"
pdf_url: https://svenskforfattningssamling.se/sites/default/files/sfs/2023-06/SFS2023-421.pdf
andringsforfattningar:
  - beteckning: "2025:1500"
    rubrik: Lag om ändring i lagen om ordningsvakter
    ikraft_datum: 2026-01-15
    anteckningar: "ny 17 a §, rubr. närmast före 17 a §"
---
<article selex:utfardad_datum="2023-06-15" selex:ikraft_datum="2024-01-01">

# Lag om ordningsvakter

<section id="lagens-innehåll">

## Lagens innehåll

<section id="1" class="paragraf">

### 1 §

Denna lag innehåller bestämmelser om under vilka förutsättningar och för vilka ändamål ordningsvakter får användas. I lagen finns också bestämmelser om förordnande av ordningsvakter och om ordningsvakters ingripanden.

</section>

</section>
<section id="användningen-av-ordningsvakter">

## Användningen av ordningsvakter

<section id="2" class="paragraf">

### 2 §

Ordningsvakter får användas för att medverka till att upprätthålla allmän ordning och säkerhet eller främja trygghet.

</section>
<section id="3" class="paragraf">

### 3 §

Ordningsvakter får, utöver vad som följer av [5 §](#5), användas endast om det finns ett beslut om tillstånd att använda ordningsvakter eller om det följer av lag eller annan författning.

</section>

</section>
<section id="tillstånd-att-använda-ordnings">

## Tillstånd att använda ordningsvakter

</section>
<section id="förutsättningar-för-tillstånd">

## Förutsättningar för tillstånd

<section id="4" class="paragraf">

### 4 §

Tillstånd att använda ordningsvakter får efter ansökan meddelas om det finns ett behov av sådan användning och det är ändamålsenligt för att upprätthålla allmän ordning och säkerhet eller främja trygghet på den plats, inom det område eller i den verksamhet som ansökan avser.

Vid bedömningen av om det är ändamålsenligt att använda ordningsvakter ska det särskilt beaktas

1. vilken art och omfattning uppdraget ska ha,

2. var uppdraget ska utföras, och

3. vilka möjligheter till ledning och kontroll Polismyndigheten kommer att ha över ordningsvakternas arbete.

</section>

</section>
<section id="undantag-från-tillståndskravet">

## Undantag från tillståndskravet

<section id="5" class="paragraf">

### 5 §

Tillstånd för användning av ordningsvakter krävs inte om villkor för sådan användning redan har meddelats vid beslut som gäller

1. allmänna sammankomster som avses i [2 kap. 1 § ordningslagen](https://selex.se/eli/sfs/1993/1617#kap2.1) ([1993:1617](https://selex.se/eli/sfs/1993/1617)),

2. offentliga tillställningar som avses i [2 kap. 3 § ordningslagen](https://selex.se/eli/sfs/1993/1617#kap2.3), eller

3. lokaler eller utrymmen där alkoholdrycker eller alkoholdrycksliknande preparat serveras till allmänheten med tillstånd enligt [8 kap. 2 § alkohollagen](https://selex.se/eli/sfs/2010/1622#kap8.2) ([2010:1622](https://selex.se/eli/sfs/2010/1622)).

Tillstånd krävs inte heller för Polismyndighetens användning av ordningsvakter i myndighetens egen verksamhet.

</section>

</section>
<section id="beslut-om-tillstånd">

## Beslut om tillstånd

<section id="6" class="paragraf">

### 6 §

Ett beslut om tillstånd ska avse en viss plats, ett visst område eller en viss verksamhet.

Beslutet får förenas med villkor. Villkor får meddelas endast om skälen för villkoret uppväger det intrång eller men i övrigt som villkoret innebär för den som har ansökt om tillstånd eller för något annat motstående intresse. Om förutsättningarna för ett tillstånd ändras, får nya villkor meddelas.

</section>

</section>
<section id="tidsbegränsning-av-tillstånd">

## Tidsbegränsning av tillstånd

<section id="7" class="paragraf">

### 7 §

Ett beslut om tillstånd ska meddelas för en viss tid.

</section>

</section>
<section id="återkallelse-av-tillstånd">

## Återkallelse av tillstånd

<section id="8" class="paragraf">

### 8 §

Ett beslut om tillstånd får återkallas om förutsättningarna för tillståndet inte längre är uppfyllda eller om det annars finns särskilda skäl för återkallelse.

</section>

</section>
<section id="förordnande-av-ordningsvakter">

## Förordnande av ordningsvakter

</section>
<section id="förutsättningar-för-förordnand">

## Förutsättningar för förordnande

<section id="9" class="paragraf">

### 9 §

Ett beslut om förordnande som ordningsvakt får efter ansökan meddelas den som

1. har fyllt 20 år,

2. har genomgått föreskriven utbildning för ordningsvakt, och

3. med hänsyn till laglydnad och övriga omständigheter är lämplig för uppdraget.

Den som är anställd som polisman eller tjänstgör som militärpolisman får inte förordnas som ordningsvakt.

</section>

</section>
<section id="tidsbegränsning-av-förordnande">

## Tidsbegränsning av förordnande

<section id="10" class="paragraf">

### 10 §

Ett förordnande ska meddelas för en viss tid.

</section>

</section>
<section id="återkallelse-och-avstängning">

## Återkallelse och avstängning

<section id="11" class="paragraf">

### 11 §

Ett förordnande får återkallas om ordningsvakten inte längre uppfyller villkoren i [9 §](#9). Detsamma gäller om personen åsidosätter sina skyldigheter som ordningsvakt eller om det finns något annat särskilt skäl för återkallelse.


</section>
<section id="12" class="paragraf">

### 12 §

Om det kan antas att ett förordnande kommer att återkallas, får en ordningsvakt stängas av från sin tjänstgöring fram till dess att frågan om återkallelse har prövats slutligt.

Om det inte längre finns skäl för avstängning, ska beslutet omedelbart upphävas.

Ett beslut om avstängning får avse ett visst tjänstgöringstillfälle, om det med hänsyn till omständigheterna är olämpligt att ordningsvakten fullföljer tjänstgöringen vid det tillfället.

</section>

</section>
<section id="ledning-av-ordningsvakter">

## Ledning av ordningsvakter

<section id="13" class="paragraf">

### 13 §

En ordningsvakt står under Polismyndighetens ledning.

En ordningsvakt är skyldig att följa en anvisning som en polisman meddelar i tjänsten. Det gäller dock inte om det är uppenbart att anvisningen inte angår tjänstgöring som ordningsvakt eller om den strider mot lag eller annan författning.

</section>
<section id="14" class="paragraf">

### 14 §

En ordningsvakt ska hålla Polismyndigheten underrättad om förhållanden som rör verksamheten och som är av sådan art att de bör komma till myndighetens kännedom.

</section>

</section>
<section id="ordningsvakters-ingripanden">

## Ordningsvakters ingripanden

</section>
<section id="proportionalitet-vid-ingripand">

## Proportionalitet vid ingripanden

<section id="15" class="paragraf">

### 15 §

En ordningsvakts ingripande ska ske på ett sätt som står i rimlig proportion till åtgärdens syfte och omständigheterna i övrigt. Om en mindre ingripande åtgärd är tillräcklig, ska den användas.

</section>

</section>
<section id="befogenheter">

## Befogenheter

<section id="16" class="paragraf">

### 16 §

Bestämmelser om en ordningsvakts befogenheter finns i

1. rättegångsbalken,

2. lagen ([1958:205](https://selex.se/eli/sfs/1958/205)) om förverkande av alkohol m.m.,

3. lagen ([1976:511](https://selex.se/eli/sfs/1976/511)) om omhändertagande av berusade personer m.m.,

4. lagen ([1981:1064](https://selex.se/eli/sfs/1981/1064)) om säkerhetskontroll i domstol,

5. polislagen ([1984:387](https://selex.se/eli/sfs/1984/387)),

6. ordningslagen ([1993:1617](https://selex.se/eli/sfs/1993/1617)),

7. lagen ([2010:294](https://selex.se/eli/sfs/2010/294)) om säkerhetskontroll vid offentliga sammanträden i kommuner och regioner,

8. lagen ([2018:1974](https://selex.se/eli/sfs/2018/1974)) om säkerhetskontroll vid Sametingets offentliga sammanträden,

9. lagen ([2021:77](https://selex.se/eli/sfs/2021/77)) om säkerhetskontroll på frivårdskontor, och

10. lagen ([2022:1011](https://selex.se/eli/sfs/2022/1011)) om in- och utpasseringskontroller vid högskoleprovet.

</section>

</section>
<section id="tystnadsplikt">

## Tystnadsplikt

<section id="17" class="paragraf">

### 17 §

En ordningsvakt får inte obehörigen röja eller utnyttja vad han eller hon på grund av sitt uppdrag har fått veta om

1. en enskilds personliga förhållanden, eller

2. omständigheter som är av betydelse för Sveriges säkerhet eller för att bekämpa brott.

I det allmännas verksamhet tillämpas offentlighets- och sekretesslagen ([2009:400](https://selex.se/eli/sfs/2009/400)).

</section>

</section>
<section id="anmälningsskyldighet" selex:status="ikraft" selex:ikraft_datum="2026-01-15">

## Anmälningsskyldighet

<section id="17a" class="paragraf" selex:status="ikraft" selex:ikraft_datum="2026-01-15">

### 17 a §

Bestämmelser om skyldigheten att vid kännedom eller misstanke om att ett barn far illa genast anmäla det till socialnämnden finns i [19 kap. 1 § socialtjänstlagen](https://selex.se/eli/sfs/2001/453#kap19.1) ([2025:400](https://selex.se/eli/sfs/2025/400)). Lag ([2025:1500](https://selex.se/eli/sfs/2025/1500)).

</section>

</section>
<section id="straff">

## Straff

<section id="18" class="paragraf">

### 18 §

Den som uppsåtligen eller av oaktsamhet bryter mot kravet på tillstånd i [3 §](#3) eller mot ett villkor som har meddelats enligt [6 §](#6) andra stycket döms till böter eller fängelse i högst sex månader.

Ringa fall utgör inte brott.

</section>

</section>
<section id="bemyndigande">

## Bemyndigande

<section id="19" class="paragraf">

### 19 §

Regeringen eller den myndighet som regeringen bestämmer får meddela föreskrifter om

1. tillstånd att använda ordningsvakter,

2. förordnande av ordningsvakter,

3. ordningsvakters rapporteringsplikt,

4. ordningsvakters utbildning och utrustning, och

5. avgifter för utbildning och ärendehandläggning.

</section>

</section>
<section id="beslut-och-överklagande">

## Beslut och överklagande

<section id="20" class="paragraf">

### 20 §

Beslut enligt denna lag fattas av Polismyndigheten.

Om Polismyndighetens beslut om avstängning enligt [12 §](#12) inte kan avvaktas, får en polisman besluta om avstängning. Ett sådant beslut ska skyndsamt anmälas till Polismyndigheten. Om avstängningen inte redan har upphört, ska myndigheten omedelbart pröva om den ska bestå.

Beslut enligt denna lag gäller omedelbart om inte något annat anges i beslutet.

</section>
<section id="21" class="paragraf">

### 21 §

Polismyndighetens beslut enligt denna lag får överklagas till allmän förvaltningsdomstol.

Prövningstillstånd krävs vid överklagande till kammarrätten.


</section>

</section>
<section id="övergångsbestämmelser" selex:status="upphavd" selex:upphavd="true">

## Övergångsbestämmelser

[2023:421](https://selex.se/eli/sfs/2023/421)

1. Denna lag träder i kraft den 1 januari 2024.

2. Genom lagen upphävs lagen ([1980:578](https://selex.se/eli/sfs/1980/578)) om ordningsvakter.

3. Den upphävda lagen gäller dock fortfarande vid överklagande av ett beslut om återkallelse av förordnande som ordningsvakt eller avstängning av ordningsvakt som har meddelats enligt den lagen.

4. Ett förordnande som ordningsvakt som har beslutats enligt den upphävda lagen upphör att gälla vid utgången av år 2025, om det inte dessförinnan har återkallats eller annars har upphört att gälla.

</section>

</article>