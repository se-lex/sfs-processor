---
beteckning: "2023:407"
rubrik: Lag om viktigt meddelande till allmänheten
departement: Försvarsdepartementet
utfardad_datum: 2023-06-15
ikraft_datum: 2024-01-01
publicerad_datum: 2026-01-02
forarbeten: - "PROP 2022/23:77"
  - "BET 2022/23:FöU9"
  - "RSKR 2022/23:218"
pdf_url: https://svenskforfattningssamling.se/sites/default/files/sfs/2023-06/SFS2023-407.pdf
andringsforfattningar:
  - beteckning: "2025:995"
    rubrik: Lag om ändring i lagen om viktigt meddelande till allmänheten
    ikraft_datum: 2026-01-01
    anteckningar: ändr. 8 §
---
<article selex:utfardad_datum="2023-06-15" selex:ikraft_datum="2024-01-01">

# Lag om viktigt meddelande till allmänheten

<section id="inledande-bestämmelse">

## Inledande bestämmelse

<section id="1" class="paragraf">

### 1 §

I denna lag finns bestämmelser om varnings- och informationssystemet Viktigt meddelande till allmänheten. Lagen innehåller bestämmelser om

- vilka som får begära sändning av viktiga meddelanden till allmänheten,

- hur sändning av sådana meddelanden begärs,

- under vilka förutsättningar sändning får begäras,

- vilka kanaler som ska användas vid sändning, och

- vem som ansvarar för sändning.

Lagen innehåller även bestämmelser om kommunernas uppgifter i förhållande till anläggningar för utomhusvarning som ligger inom kommunen.

</section>

</section>
<section id="vilka-som-får-begära-sändning">

## Vilka som får begära sändning

<section id="2" class="paragraf">

### 2 §

Regeringen får begära sändning av viktiga meddelanden till allmänheten enligt denna lag.

Regeringen eller den myndighet som regeringen bestämmer får meddela ytterligare föreskrifter eller i enskilda fall besluta om vilka som därutöver får begära sändning av viktiga meddelanden till allmänheten.

</section>

</section>
<section id="hur-sändning-begärs">

## Hur sändning begärs

<section id="3" class="paragraf">

### 3 §

En begäran om sändning av ett viktigt meddelande till allmänheten ska göras till samhällets alarmeringstjänst. Samhällets alarmeringstjänst ska ta emot och vidareförmedla begäran till den eller dem som ansvarar för sändning av meddelandet.

Ett viktigt meddelande till allmänheten om flyglarm får sändas i anläggningar för utomhusvarning utan att en begäran om sändning har gjorts hos samhällets alarmeringstjänst.

</section>

</section>
<section id="förutsättningar-för-att-begära">

## Förutsättningar för att begära sändning

</section>
<section id="viktigt-meddelande">

## Viktigt meddelande

<section id="4" class="paragraf">

### 4 §

Sändning av ett viktigt meddelande till allmänheten om varning och information får begäras när det finns fara för liv eller hälsa eller för omfattande skada på egendom eller miljö, om meddelandet omedelbart behöver nå allmänheten för att förhindra eller begränsa faran eller skadan.

</section>

</section>
<section id="flyglarm">

## Flyglarm

<section id="5" class="paragraf">

### 5 §

Sändning av ett viktigt meddelande till allmänheten om flyglarm får begäras vid fara för luftanfall.

</section>

</section>
<section id="faran-över">

## Faran över

<section id="6" class="paragraf">

### 6 §

Sändning av ett viktigt meddelande till allmänheten om att faran är över ska begäras när den händelse som gett upphov till ett tidigare meddelande är över och det inte längre finns någon fara. En sådan begäran får underlåtas om det finns särskilda skäl med hänsyn till händelseutvecklingen eller omständigheterna i övrigt.

</section>

</section>
<section id="vilka-kanaler-som-ska-användas">

## Vilka kanaler som ska användas vid sändning

<section id="7" class="paragraf">

### 7 §

Ett viktigt meddelande till allmänheten ska sändas i ljudradio och tv samt till terminalutrustning. Den som begär sändning får begära att ett meddelande även ska sändas som ljudsignaler i anläggningar för utomhusvarning.

Om det finns särskilda skäl, får den som begär sändning besluta att meddelandet inte ska sändas till terminalutrustning.

Ett viktigt meddelande till allmänheten om flyglarm får även sändas enbart i anläggningar för utomhusvarning.

</section>

</section>
<section id="vem-som-ansvarar-för-sändning">

## Vem som ansvarar för sändning

</section>
<section id="sändning-i-ljudradio-och-tv">

## Sändning i ljudradio och tv

<section id="8" class="paragraf">

### 8 §

Bestämmelser om skyldighet att sända viktiga meddelanden till allmänheten i ljudradio och tv finns i radio- och tv- lagen ([2010:696](https://selex.se/eli/sfs/2010/696)) och lagen ([2025:986](https://selex.se/eli/sfs/2025/986)) om public service. Lag ([2025:995](https://selex.se/eli/sfs/2025/995)).

</section>

</section>
<section id="sändning-till-terminalutrustni">

## Sändning till terminalutrustning

<section id="9" class="paragraf">

### 9 §

Bestämmelser om skyldighet att medverka till att förmedla viktiga meddelanden till allmänheten till terminalutrustning finns i lagen ([2022:482](https://selex.se/eli/sfs/2022/482)) om elektronisk kommunikation.

Regeringen får meddela ytterligare föreskrifter om vem som ansvarar för sändning av viktiga meddelanden till allmänheten till terminalutrustning.

</section>

</section>
<section id="sändning-i-anläggningar-för-ut">

## Sändning i anläggningar för utomhusvarning

<section id="10" class="paragraf">

### 10 §

Vid ett viktigt meddelande till allmänheten om flyglarm ska den myndighet som regeringen bestämmer ansvara för sändning i anläggningar för utomhusvarning. I övriga fall ska kommunerna ansvara för sändning i anläggningar för utomhusvarning, om det finns sådana anläggningar inom kommunen.

</section>

</section>
<section id="kommunernas-uppgifter-i-fråga">

## Kommunernas uppgifter i fråga om utomhusvarningssystemet

<section id="11" class="paragraf">

### 11 §

Kommunerna ska genomföra regelbundna prov av anläggningar för utomhusvarning, om det finns sådana anläggningar inom kommunen. I samband med sådana prov ska kommunerna se till att allmänheten informeras om provet och ljudsignalerna.

</section>
<section id="12" class="paragraf">

### 12 §

Kommunerna ska få ersättning av staten för kostnader för de uppgifter som de utför enligt denna lag.

</section>
<section id="13" class="paragraf">

### 13 §

Regeringen eller den myndighet som regeringen bestämmer kan med stöd av [8 kap. 7 § regeringsformen](https://selex.se/eli/sfs/1974/152#kap8.7) meddela närmare föreskrifter om kommunernas ansvar för regelbundna prov av anläggningar för utomhusvarning och om ersättningen enligt [12 §](#12).

</section>

</section>
<section id="beslut-om-höjd-beredskap">

## Beslut om höjd beredskap

<section id="14" class="paragraf">

### 14 §

Lagen ([1992:1403](https://selex.se/eli/sfs/1992/1403)) om totalförsvar och höjd beredskap innehåller särskilda bestämmelser om hur beslut om höjd beredskap ska tillkännages.

Om regeringen har beslutat om tillkännagivande av att det råder högsta beredskap genom beredskapslarm, gäller kommunernas ansvar enligt [10 §](#10).

</section>

</section>

</article>