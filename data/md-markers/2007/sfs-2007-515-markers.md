---
beteckning: "2007:515"
rubrik: Myndighetsförordning
departement: Finansdepartementet
utfardad_datum: 2007-06-07
ikraft_datum: 2008-01-01
publicerad_datum: 2026-01-02
pdf_url: https://rkrattsdb.gov.se/SFSdoc/07/070515.pdf
andringsforfattningar:
  - beteckning: "2025:310"
    rubrik: Förordning om ändring i myndighetsförordningen
    ikraft_datum: 2025-07-01
    anteckningar: ändr. 4 §
  - beteckning: "2025:1034"
    rubrik: Förordning om ändring i myndighetsförordningen
    ikraft_datum: 2026-01-01
    anteckningar: ny 26 a §
---
<article selex:utfardad_datum="2007-06-07" selex:ikraft_datum="2008-01-01">

# Myndighetsförordning

<section id="förordningens-tillämpningsområ">

## Förordningens tillämpningsområde

<section id="1" class="paragraf">

### 1 §

Denna förordning gäller för förvaltningsmyndigheter under regeringen.

Om en lag eller en förordning innehåller en bestämmelse som avviker från denna förordning, gäller den bestämmelsen.

</section>

</section>
<section id="myndighetens-ledning">

## Myndighetens ledning

<section id="2" class="paragraf">

### 2 §

En myndighet leds av

1. en myndighetschef (enrådighetsmyndighet),

2. en styrelse (styrelsemyndighet), eller

3. en nämnd (nämndmyndighet).

Myndighetens ledningsform anges i myndighetens instruktion eller i någon annan författning.

</section>

</section>
<section id="ledningens-ansvar">

## Ledningens ansvar

<section id="3" class="paragraf">

### 3 §

Myndighetens ledning ansvarar inför regeringen för verksamheten och skall se till att den bedrivs effektivt och enligt gällande rätt och de förpliktelser som följer av Sveriges medlemskap i Europeiska unionen, att den redovisas på ett tillförlitligt och rättvisande sätt samt att myndigheten hushållar väl med statens medel.

</section>
<section id="4" class="paragraf">

### 4 §

Myndighetens ledning ska

1. besluta en arbetsordning,

2. i arbetsordningen besluta de närmare föreskrifter som behövs om myndighetens organisation, arbetsfördelningen mellan styrelse och myndighetschef, delegeringen av beslutanderätt inom myndigheten, handläggningen av ärenden och formerna i övrigt för verksamheten,

3. besluta en verksamhetsplan för myndigheten,

4. säkerställa att det vid myndigheten finns en intern styrning och kontroll som fungerar på ett betryggande sätt, i vilken det ingår att förebygga att verksamheten utsätts för korruption, otillbörlig påverkan, bedrägeri och andra oegentligheter, och

5. avgöra andra ärenden som har principiell karaktär eller större betydelse eller som avser föreskrifter, om ärendena inte ska avgöras av personalansvarsnämnden enligt [25 §](#25). Förordning ([2025:310](https://selex.se/eli/sfs/2025/310)).

</section>

</section>
<section id="delegering">

## Delegering

<section id="5" class="paragraf">

### 5 §

Andra ärenden än de som avses i [4 §](#4) får

1. i styrelsemyndigheter avgöras av myndighetschefen eller, om inte styrelsen bestämt något annat, av den som myndighetschefen bestämmer,

2. i enrådighetsmyndigheter och nämndmyndigheter avgöras av den som ledningen bestämmer.

</section>

</section>
<section id="uppgifter">

## Uppgifter

</section>
<section id="allmänna-uppgifter">

## Allmänna uppgifter

<section id="6" class="paragraf">

### 6 §

Myndigheten skall fortlöpande utveckla verksamheten.

Myndigheten skall verka för att genom samarbete med myndigheter och andra ta till vara de fördelar som kan vinnas för enskilda samt för staten som helhet.

Myndigheten skall tillhandahålla information om myndighetens verksamhet och följa sådana förhållanden utanför myndigheten som har betydelse för verksamheten.

</section>

</section>
<section id="medverkan-i-eu-arbetet-och-ann">

## Medverkan i EU-arbetet och annat internationellt samarbete

<section id="7" class="paragraf">

### 7 §

Myndigheten skall ge regeringen stöd vid Sveriges deltagande i verksamheten inom Europeiska unionen och i annat internationellt samarbete, ställa den personal till förfogande för deltagandet som regeringen begär och fortlöpande hålla regeringen informerad om förhållanden av betydelse för samarbetet.

</section>

</section>
<section id="myndighetens-arbetsgivarpoliti">

## Myndighetens arbetsgivarpolitik

<section id="8" class="paragraf">

### 8 §

Myndigheten skall

1. i samverkan med andra myndigheter utveckla och samordna den statliga arbetsgivarpolitiken,

2. se till att de anställda är väl förtrogna med målen för verksamheten,

3. skapa goda arbetsförhållanden och ta till vara och utveckla de anställdas kompetens och erfarenhet.

</section>

</section>
<section id="särskilda-bestämmelser-för-enr">

## Särskilda bestämmelser för enrådighetsmyndigheter

</section>
<section id="insynsråd">

## Insynsråd

<section id="9" class="paragraf">

### 9 §

Om regeringen har bestämt att det skall finnas ett insynsråd vid myndigheten, skall rådet utöva insyn i verksamheten och ge myndighetschefen råd.

Insynsrådet består av det antal ledamöter som regeringen bestämmer.

Myndighetschefen skall vara ordförande i insynsrådet och hålla rådet informerat om verksamheten.

</section>

</section>
<section id="särskilda-bestämmelser-för-sty">

## Särskilda bestämmelser för styrelsemyndigheter

</section>
<section id="styrelsens-sammansättning">

## Styrelsens sammansättning

<section id="10" class="paragraf">

### 10 §

Styrelsen består av det antal ledamöter som regeringen bestämmer. En av ledamöterna skall vara ordförande i styrelsen och en skall vara vice ordförande.

Myndighetschefen skall ingå i styrelsen, men inte vara dess ordförande eller vice ordförande.

</section>

</section>
<section id="beslutförhet">

## Beslutförhet

<section id="11" class="paragraf">

### 11 §

Styrelsen är beslutför när ordföranden och minst hälften av de andra ledamöterna är närvarande.

</section>
<section id="12" class="paragraf">

### 12 §

Om ett ärende är så brådskande att styrelsen inte hinner sammanträda för att behandla det, får ärendet avgöras genom kontakter mellan ordföranden och de andra ledamöterna.

Om inte heller detta hinns med eller är lämpligt, får ordföranden ensam avgöra ärendet. Ett sådant beslut skall anmälas vid nästa sammanträde med styrelsen.

</section>

</section>
<section id="myndighetschefens-ansvar-gente">

## Myndighetschefens ansvar gentemot styrelsen

<section id="13" class="paragraf">

### 13 §

Myndighetschefen ansvarar inför styrelsen och skall sköta den löpande verksamheten enligt de direktiv och riktlinjer som styrelsen beslutar.

Myndighetschefen skall hålla styrelsen informerad om verksamheten, förse styrelsen med underlag för beslut och verkställa styrelsens beslut.

Myndighetschefen skall under styrelsen svara för myndighetens arbetsgivarpolitik enligt [8 §](#8) och företräda myndigheten som arbetsgivare.

</section>

</section>
<section id="särskilda-bestämmelser-för-näm">

## Särskilda bestämmelser för nämndmyndigheter

</section>
<section id="nämndens-sammansättning">

## Nämndens sammansättning

<section id="14" class="paragraf">

### 14 §

Nämnden består av det antal ledamöter som regeringen bestämmer. En av ledamöterna skall vara ordförande i nämnden och en skall vara vice ordförande.

</section>

</section>
<section id="beslutförhet">

## Beslutförhet

<section id="15" class="paragraf">

### 15 §

Nämnden är beslutför när ordföranden och minst hälften av de andra ledamöterna är närvarande.

</section>
<section id="16" class="paragraf">

### 16 §

Om ett ärende är så brådskande att nämnden inte hinner sammanträda för att behandla det, får ärendet avgöras genom kontakter mellan ordföranden och de andra ledamöterna.

Om inte heller detta hinns med eller är lämpligt, får ordföranden ensam avgöra ärendet. Ett sådant beslut skall anmälas vid nästa sammanträde med nämnden.

</section>

</section>
<section id="kansli">

## Kansli

<section id="17" class="paragraf">

### 17 §

Om regeringen har bestämt att myndigheten skall ha ett kansli, skall det ledas av en chef som skall följa de direktiv och riktlinjer som nämnden beslutar.

</section>
<section id="18" class="paragraf">

### 18 §

Om regeringen har bestämt att en myndighet skall upplåta lokaler och sköta administrativa eller handläggande uppgifter åt en nämndmyndighet, ansvarar den förstnämnda myndigheten inför regeringen för de uppgifter som den skall sköta.

De båda myndigheterna skall närmare reglera upplåtelsen av lokaler och fördelningen av uppgifter i en överenskommelse.

</section>

</section>
<section id="ärendenas-handläggning">

## Ärendenas handläggning

</section>
<section id="kostnadsmässiga-konsekvenser">

## Kostnadsmässiga konsekvenser

<section id="19" class="paragraf">

### 19 §

Myndigheten skall se till att de kostnadsmässiga konsekvenserna begränsas när den begär in uppgifter eller utövar tillsyn.

</section>

</section>
<section id="föredragning">

## Föredragning

<section id="20" class="paragraf">

### 20 §

Ärendena skall avgöras efter föredragning.

I arbetsordningen eller i särskilda beslut får myndigheten bestämma att ärenden som avgörs av någon annan person än myndighetens chef inte behöver föredras.

Myndighetschefen får utan föredragning fatta beslut som inte kan skjutas upp till dess att ärendet hunnit föredras.

</section>

</section>
<section id="myndighetens-beslut">

## Myndighetens beslut

<section id="21" class="paragraf">

### 21 §

För varje beslut i ett ärende skall det upprättas en handling som visar

1. dagen för beslutet,

2. beslutets innehåll,

3. vem som har fattat beslutet,

4. vem som har varit föredragande, och

5. vem som har varit med vid den slutliga handläggningen utan att delta i avgörandet.

</section>

</section>
<section id="anställningar-och-uppdrag">

## Anställningar och uppdrag

<section id="22" class="paragraf">

### 22 §

Ledamöter i styrelser, nämnder och insynsråd utses av regeringen för en bestämd tid.

Regeringen utser även ordförande i styrelser och nämnder.

</section>
<section id="23" class="paragraf">

### 23 §

Myndighetschefen anställs av regeringen. Detsamma gäller en myndighets överdirektör.

Annan personal anställs av myndigheten.

</section>
<section id="24" class="paragraf">

### 24 §

Myndighetschefen skall ha en ställföreträdare som tjänstgör i chefens ställe när han eller hon inte är i tjänst. Om myndigheten har en överdirektör, är överdirektören myndighetschefens ställföreträdare.

Ställföreträdaren ersätter även i övrigt myndighetschefen i den utsträckning som myndighetschefen bestämmer.

</section>

</section>
<section id="personalansvarsnämnd">

## Personalansvarsnämnd

<section id="25" class="paragraf">

### 25 §

Om regeringen har bestämt att det skall finnas en personalansvarsnämnd vid myndigheten, skall nämnden pröva frågor om

1. skiljande från anställning på grund av personliga förhållanden, när anställningen inte är en provanställning,

2. disciplinansvar,

3. åtalsanmälan,

4. avstängning.

Myndighetschefen skall vara ordförande i personalansvarsnämnden. Nämnden skall i övrigt bestå av personalföreträdarna och de ledamöter som myndigheten utser.

</section>
<section id="26" class="paragraf">

### 26 §

Personalansvarsnämnden är beslutför när ordföranden och minst hälften av de andra ledamöterna är närvarande.

</section>
<section id="26a" class="paragraf">

### 26 a §

Ett beslut om avstängning får, om personalansvarsnämndens prövning enligt [25 §](#25) inte kan inväntas, fattas av ordföranden i nämnden. Ett sådant beslut gäller till dess att ärendet har prövats av nämnden, dock högst i två veckor.

Om nämnden inte prövar frågan om avstängning inom denna tid upphör beslutet om avstängning att gälla. Förordning ([2025:1034](https://selex.se/eli/sfs/2025/1034)).

</section>

</section>
<section id="myndighetens-rätt-att-företräd">

## Myndighetens rätt att företräda staten vid domstol

<section id="27" class="paragraf">

### 27 §

Myndigheten företräder staten vid domstol inom sitt verksamhetsområde.

I förordningen ([1995:1301](https://selex.se/eli/sfs/1995/1301)) om handläggning av skadeståndsanspråk mot staten och i förordningen ([1976:1021](https://selex.se/eli/sfs/1976/1021)) om statliga kollektivavtal, m.m. finns särskilda bestämmelser om vem som för statens talan.

</section>

</section>
<section id="åtgärder-med-anledning-av-riks">

## Åtgärder med anledning av Riksrevisionens revisionsberättelse

<section id="28" class="paragraf">

### 28 §

Om Riksrevisionens revisionsberättelse över myndighetens årsredovisning innehåller någon invändning, skall myndigheten redovisa för regeringen vilka åtgärder myndigheten har vidtagit eller avser att vidta med anledning av invändningen. Redovisningen skall lämnas inom en månad efter det att revisionsberättelsen överlämnats.

</section>

</section>
<section id="ärendeförteckning">

## Ärendeförteckning

<section id="29" class="paragraf">

### 29 §

Myndigheten skall senast den 1 mars varje år till Justitiekanslern lämna en förteckning över de ärenden som hade kommit in före den 1 juli föregående år men som inte hade avgjorts vid årets utgång.

Justitiekanslern får i det enskilda fallet besluta om undantag från första stycket.

</section>

</section>
<section id="överklagande-av-beslut-i-ärend">

## Överklagande av beslut i ärenden om föreskrifter

<section id="30" class="paragraf">

### 30 §

Myndighetens beslut i ärenden om meddelande av föreskrifter som avses i [8 kap. regeringsformen](https://selex.se/eli/sfs/1974/152) får inte överklagas.

</section>

</section>

</article>