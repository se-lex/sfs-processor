---
beteckning: "2021:576"
rubrik: Förordning om ersättning för vissa kostnader för analys av vildsvinskött
departement: Landsbygds- och infrastrukturdepartementet
utfardad_datum: 2021-06-10
ikraft_datum: 2021-07-01
publicerad_datum: 2026-01-02
utgar_datum: 2027-01-01
pdf_url: https://svenskforfattningssamling.se/sites/default/files/sfs/2021-06/SFS2021-576.pdf
andringsforfattningar:
  - beteckning: "2021:1045"
    rubrik: Förordning om ändring i förordningen om ersättning för vissa analyskostnader av vildsvinskött
    ikraft_datum: 2021-12-01
    anteckningar: "ändr. författningsrubr., bil."
  - beteckning: "2023:520"
    rubrik: Förordning om ändring i förordningen om ersättning för vissa kostnader för analys av vildsvinskött
    ikraft_datum: 2023-10-01
    anteckningar: "ändr. 6, 10 §§"
  - beteckning: "2024:939"
    rubrik: Förordning om ändring i förordningen om ersättning för vissa kostnader för analys av vildsvinskött
    ikraft_datum: 2024-11-20
    anteckningar: "ändr. 1, 2, 3, 4, 5, 6, 10, 13, 15 §§; nya 3 a, 6 a, 10 a, 11 a, 12 a §§, p 4, p 5, ikrafttr.- och övergångsbest. till 2021:576"
  - beteckning: "2025:1483"
    rubrik: "Förordning om dels fortsatt giltighet av förordningen om ersättning för vissa kostnader för analys av vildsvinskött, dels ändring i samma förordning"
    ikraft_datum: 2025-12-31
    anteckningar: "forts. giltighet; ändr. p 4, p 5 ikrafttr.- och övergångsbest. till 2021:576"
---
<article selex:utfardad_datum="2021-06-10" selex:ikraft_datum="2021-07-01" selex:upphor_datum="2027-01-01">

# Förordning om ersättning för vissa kostnader för analys av vildsvinskött

<section id="inledande-bestämmelser">

## Inledande bestämmelser

<section id="1" class="paragraf">

### 1 §

Denna förordning innehåller bestämmelser om ersättning till privatpersoner och registrerade jägare för kostnaden för analys av förekomsten av trikiner eller cesium-137 i vildsvinskött. Ersättning lämnas av staten som svarar för en del av kostnaden gentemot det ackrediterade laboratorium som har utfört analysen.

Ersättning lämnas i mån av tillgång på medel. Förordning ([2024:939](https://selex.se/eli/sfs/2024/939)).

</section>
<section id="2" class="paragraf">

### 2 §

Syftet med förordningen är att med bibehållen livsmedelssäkerhet öka konsumtionen av vildsvinskött. Förordning ([2024:939](https://selex.se/eli/sfs/2024/939)).

</section>
<section id="3" class="paragraf">

### 3 §

Förordningen är meddelad med stöd av

- [8 kap. 11 § regeringsformen](https://selex.se/eli/sfs/1974/152#kap8.11) i fråga om [16 §](#16), och

- [8 kap. 7 § regeringsformen](https://selex.se/eli/sfs/1974/152#kap8.7) i fråga om övriga bestämmelser. Förordning ([2024:939](https://selex.se/eli/sfs/2024/939)).

</section>
<section id="3a" class="paragraf">

### 3 a §

Stöd för registrerade jägares kostnader får endast lämnas i enlighet med kommissionens förordning [(EU) nr 1408/2013](https://eur-lex.europa.eu/legal-content/SV/ALL/?uri=celex%3A32013R1408) av den 18 december 2013 om tillämpningen av artiklarna 107 och 108 i fördraget om Europeiska unionens funktionssätt på stöd av mindre betydelse inom jordbrukssektorn. Förordning ([2024:939](https://selex.se/eli/sfs/2024/939)).

</section>

</section>
<section id="ord-och-uttryck">

## Ord och uttryck

<section id="4" class="paragraf">

### 4 §

I denna förordning betyder

ackrediterat laboratorium: ett laboratorium som är ackrediterat av Sveriges nationella ackrediteringsorgan (Swedac) att utföra mikrobiologiska analyser av trikiner eller cesium-137 i livsmedel i enlighet med standarden EN ISO/IEC 17025 Allmänna kompetenskrav för provnings- och kalibreringslaboratorier,

cesium-137: radioaktivt cesium,

trikiner: alla nematodarter som tillhör släktet Trichinella, och

registrerad jägare: en jägare som är registrerad för att få överlåta små mängder vildsvin eller kött av vildsvin direkt till slutkonsumenter enligt föreskrifter som har meddelats av Livsmedelsverket med stöd av livsmedelsförordningen ([2006:813](https://selex.se/eli/sfs/2006/813)). Förordning ([2024:939](https://selex.se/eli/sfs/2024/939)).

</section>

</section>
<section id="mottagare-av-ersättning">

## Mottagare av ersättning

<section id="5" class="paragraf">

### 5 §

Ersättning får betalas ut till ett ackrediterat laboratorium som på uppdrag av en privatperson eller en registrerad jägare har utfört en analys av förekomsten av trikiner eller cesium-137 i vildsvinskött. Förordning ([2024:939](https://selex.se/eli/sfs/2024/939)).

</section>

</section>
<section id="förutsättningar-för-ersättning">

## Förutsättningar för ersättning

<section id="6" class="paragraf">

### 6 §

Ersättning får lämnas för kostnaden för analys av kött från vildsvin som har fällts i Sverige, om analysen

1. avser förekomsten av trikiner eller cesium-137,

2. har utförts av ett ackrediterat laboratorium, och

3. har utförts på uppdrag av

a) en privatperson som inte avser att sälja vildsvinsköttet vidare utan avser att nyttja köttet enbart för privat konsumtion, eller

b) en registrerad jägare.

Om analysen avser förekomsten av cesium-137 lämnas ersättning för kostnaden endast om vildsvinet har fällts i en kommun som anges i bilagan till denna förordning. Förordning ([2024:939](https://selex.se/eli/sfs/2024/939)).

</section>
<section id="6a" class="paragraf">

### 6 a §

En registrerad jägare, som vill ha stöd för analyskostnader, ska till det ackrediterade laboratoriet lämna uppgift om allt annat stöd av mindre betydelse som jägaren fått med stöd av förordning [(EU) nr 1408/2013](https://eur-lex.europa.eu/legal-content/SV/ALL/?uri=celex%3A32013R1408) under de två föregående beskattningsåren och det innevarande beskattningsåret. Förordning ([2024:939](https://selex.se/eli/sfs/2024/939)).

</section>

</section>
<section id="ersättningens-storlek">

## Ersättningens storlek

<section id="7" class="paragraf">

### 7 §

Ersättning lämnas som ett engångsbelopp per analys motsvarande den faktiska kostnaden, dock högst 120 kronor per analys av förekomsten av trikiner och högst 495 kronor per analys av förekomsten av cesium-137.

</section>

</section>
<section id="handläggande-myndighet">

## Handläggande myndighet

<section id="8" class="paragraf">

### 8 §

Livsmedelsverket prövar frågor om ersättning och betalar ut ersättning enligt denna förordning.

</section>

</section>
<section id="ansökan-om-ersättning">

## Ansökan om ersättning

<section id="9" class="paragraf">

### 9 §

En ansökan om ersättning ska göras av det ackrediterade laboratorium som har utfört analysen. Ansökan om ersättning ska vara skriftlig och ska lämnas in till Livsmedelsverket senast fyra veckor efter utgången av den månad som ansökan avser.

</section>
<section id="10" class="paragraf">

### 10 §

En ansökan om ersättning ska innehålla

1. en redovisning av de analyser som genomförts per månad,

2. uppgifter om vad respektive analys avser, när den har utförts, kostnaden per analys samt om analysen har utförts på uppdrag av en privatperson eller en registrerad jägare,

3. en försäkran från privatpersonen eller den registrerade jägaren om att vildsvinet har fällts i Sverige och, om förekomsten av cesium-137 ska analyseras, uppgift om i vilken kommun vildsvinet har fällts, och

4. en försäkran om att det ackrediterade laboratoriet inte har fått någon annan ersättning för den del av analyskostnaderna som staten ska svara för gentemot laboratoriet. Förordning ([2024:939](https://selex.se/eli/sfs/2024/939)).

</section>
<section id="10a" class="paragraf">

### 10 a §

När en ansökan om ersättning sker på uppdrag av en registrerad jägare, ska det ackrediterade laboratoriet till Livsmedelsverket vidareförmedla de uppgifter som den registrerade jägaren har lämnat enligt [6 a §](#6a). Förordning ([2024:939](https://selex.se/eli/sfs/2024/939)).

</section>
<section id="11" class="paragraf">

### 11 §

Den som ansöker om ersättning ska lämna de ytterligare handlingar eller uppgifter som Livsmedelsverket behöver för att kunna pröva ansökan.

</section>
<section id="11a" class="paragraf">

### 11 a §

Innan ett stöd beviljas som avser en registrerad jägares kostnader, ska Livsmedelsverket

1. lämna de upplysningar till jägaren som framgår av artikel 6.1 i förordning [(EU) nr 1408/2013](https://eur-lex.europa.eu/legal-content/SV/ALL/?uri=celex%3A32013R1408),

2. genomföra den kontroll som framgår av artikel 6.3 i förordning [(EU) nr 1408/2013](https://eur-lex.europa.eu/legal-content/SV/ALL/?uri=celex%3A32013R1408). Förordning ([2024:939](https://selex.se/eli/sfs/2024/939)).

</section>

</section>
<section id="tillsyn-och-uppföljning">

## Tillsyn och uppföljning

<section id="12" class="paragraf">

### 12 §

Den som har mottagit ersättning ska på begäran av Livsmedelsverket visa upp

1. uppgift om identiteten på och kontaktuppgifter till de personer som har gett mottagaren i uppdrag att genomföra analyserna,

2. de uppgifter i övrigt som behövs för uppföljning eller utvärdering av den åtgärd som ersättning lämnats för.

</section>
<section id="12a" class="paragraf">

### 12 a §

Livsmedelsverket ska föra det register som avses i artikel 6.4 i förordning [(EU) nr 1408/2013](https://eur-lex.europa.eu/legal-content/SV/ALL/?uri=celex%3A32013R1408). Förordning ([2024:939](https://selex.se/eli/sfs/2024/939)).

</section>

</section>
<section id="återbetalning-och-återkrav">

## Återbetalning och återkrav

<section id="13" class="paragraf">

### 13 §

Den privatperson eller jägare som har fått ersättning eller det laboratorium som ersättning har betalats ut till är återbetalningsskyldig om

1. mottagaren eller laboratoriet genom att lämna oriktiga uppgifter eller på något annat sätt har orsakat att ersättning har betalats ut felaktigt eller med för högt belopp, eller

2. ersättningen av någon annan orsak har bestämts felaktigt eller med för högt belopp och mottagaren eller laboratoriet skäligen borde ha insett detta.

På det belopp som ska återbetalas ska ränta beräknas enligt räntelagen ([1975:635](https://selex.se/eli/sfs/1975/635)). Förordning ([2024:939](https://selex.se/eli/sfs/2024/939)).

</section>
<section id="14" class="paragraf">

### 14 §

Om en mottagare av ersättning är återbetalningsskyldig enligt [13 §](#13), ska Livsmedelsverket besluta att helt eller delvis kräva tillbaka ersättningen tillsammans med räntan. Om det finns särskilda skäl får Livsmedelsverket besluta att sätta ned kravet eller räntan helt eller delvis.

</section>

</section>
<section id="överklagande">

## Överklagande

<section id="15" class="paragraf">

### 15 §

I [40 §](#40) förvaltningslagen ([2017:900](https://selex.se/eli/sfs/2017/900)) finns bestämmelser om överklagande till allmän förvaltningsdomstol. Förordning ([2024:939](https://selex.se/eli/sfs/2024/939)).

</section>

</section>
<section id="rätt-att-meddela-föreskrifter">

## Rätt att meddela föreskrifter

<section id="16" class="paragraf">

### 16 §

Livsmedelsverket får meddela föreskrifter om verkställigheten av denna förordning.


</section>

</section>
<section id="övergångsbestämmelser" selex:status="upphavd" selex:upphavd="true">

## Övergångsbestämmelser

[2021:576](https://selex.se/eli/sfs/2021/576)

1. Denna förordning träder i kraft den 1 juli 2021.

2. Förordningen tillämpas första gången i fråga om analyser som har gjorts efter ikraftträdandet.

3. Förordningen upphör att gälla vid utgången av 2025.

4. Den upphävda förordningen gäller fortfarande för ansökningar om ersättning som avser kostnader för analyser som har utförts under december 2026 och som har lämnats in till Livsmedelsverket senast den 28 januari 2027. Förordning ([2025:1483](https://selex.se/eli/sfs/2025/1483)).

5. Den upphävda förordningen gäller fortfarande för överklaganden av beslut om ersättning, återbetalning eller återkrav avseende kostnader för analyser som har utförts före utgången av 2026. Förordning ([2025:1483](https://selex.se/eli/sfs/2025/1483)).

[2021:1045](https://selex.se/eli/sfs/2021/1045)

1. Denna förordning träder i kraft den 1 december 2021.

2. Ersättning enligt förordningen i den nya lydelsen lämnas dock för analyser som har gjorts från och med den 1 juli 2021.

[2024:939](https://selex.se/eli/sfs/2024/939)

1. Denna förordning träder i kraft den 20 november 2024.

2. De nya bestämmelserna ska dock tillämpas för tid från och med den 4 november 2024.


</section>
<section id="bilaga">

## Bilaga

Län			Kommun

Stockholms län	        Norrtälje Sigtuna Upplands-Bro

Uppsala lan	        Enköping Heby Håbo Knivsta Tierp Uppsala Älvkarleby Östhammar

Södermanlands län	Eskilstuna Flen Gnesta Katrineholm Strängnäs

Västmanlands län	Hallstahammar Kungsör Sala Västerås

Dalarnas län	        Avesta

Gävleborgs län	        Bollnäs Gävle Hofors Hudiksvall Ljusdal Nordanstig Ockelbo Ovanåker Sandviken Söderhamn

Västernorrlands län	Härnösand Kramfors Sollefteå Sundsvall Timrå Ånge Örnsköldsvik

Jämtlands län	        Bräcke Krokom Ragunda Strömsund Åre Östersund

Västerbottens län	Bjurholm Dorotea Lycksele Malå Nordmaling Norsjö Robertsfors Skellefteå Storuman Sorsele Umeå Vilhelmina Vindeln Vännäs Åsele

Norrbottens län	        Arjeplog Förordning ([2021:1045](https://selex.se/eli/sfs/2021/1045)).

</section>

</article>